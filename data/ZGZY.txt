貞觀政要十卷_passages only

1	貞觀初，太宗謂侍臣曰：「為君之道，必須先存百姓。若損百姓以奉其身，猶割脛以啖腹，腹飽而身斃。若安天下，必須先正其身，未有身正而影曲，上理而下亂者。朕每思傷其身者不在外物，皆由嗜欲以成其禍。若躭嗜滋味，玩悅聲色，所欲既多，所損亦大，既妨政事，又擾生人。且復出一非理之言，萬姓為之解體。怨讟既作，離叛亦興。朕每思此。不敢縱逸。」諫議大夫魏徵對曰：「古者聖哲之主，皆亦近取諸身，故能遠體諸物。昔楚聘詹何，問其理國之要，詹何對以修身之術。楚王又問理國何如？詹何曰：『未聞身理而國亂者。』陛下所明，實同古義。」

2	貞觀二年，太宗問魏徵曰：「何謂為明君暗君？」徵曰：「君之所以明者，兼聽也；其所以暗者，偏信也。詩云：『先人有言，詢于芻蕘。』昔唐、虞之理，闢四門，明四目，達四聰。是以聖無不照，故共、鯀之徒，不能塞也；靖言庸回，不能惑也。秦二世則隱藏其身，捐隔疏賤而偏信趙高，及天下潰叛，不得聞也。梁武帝偏信朱异，而侯景舉兵向闕，竟不得知也。隋煬帝偏信虞世基，而諸賊攻城剽邑，亦不得知也。是故人君兼聽納下，則貴臣不得壅蔽，而下情必得上通也。」太宗甚善其言。

3	貞觀十年。太宗謂侍臣曰：「帝王之業，草創與守成孰難？」尚書左僕射房玄齡對曰：「天地草昧，羣雄競起，攻破乃降，戰勝乃剋。由此言之。草創為難。」魏徵對曰：「帝王之起，必承衰亂。覆彼昏狡，百姓樂推，四海歸命，天授人與，乃不為難。然既得之後，志趣驕逸，百姓欲靜而徭役不休，百姓凋殘而侈務不息，國之衰弊，恆由此起。以斯而言，守成則難。」太宗曰：「玄齡昔從我定天下，備嘗艱苦，出萬死而遇一生，所以見草創之難也。魏徵與我安天下，慮生驕逸之端，必踐危亡之地，所以見守成之難也。今草創之難，既已往矣，守成之難者。當思與公等慎之。」

4	貞觀十一年，特進魏徵上疏曰：
	臣觀自古受圖膺運，繼體守文，控御英傑，南面臨下，皆欲配厚德於天地，齊高明於日月，本支百世，傳祚無窮。然而克終者鮮，敗亡相繼，其故何哉？所以求之，失其道也。殷鑒不遠，可得而言。
	昔在有隋，統一寰宇，甲兵彊盛，三十餘年，風行萬里，威動殊俗，一旦舉而棄之，盡為他人之有。彼煬帝豈惡天下之治安，不欲社稷之長久，故行桀虐，以就滅亡哉！恃其富強，不虞後患。驅天下以從欲，罄萬物而自奉，採域中之子女，求遠方之奇異。宮苑是飾，臺榭是崇，徭役無時，干戈不戢。外示嚴重，內多險忌，讒邪者必受其福，忠正者莫保其生。上下相蒙，君臣道隔，民不堪命，率土分崩。遂以四海之尊，殞於匹夫之手，子孫殄絕，為天下笑，可不痛哉！
	聖哲乘機，拯其危溺，八柱傾而復正，四維弛而更張。遠肅邇安，不踰於期月；勝殘去殺，無待於百年。今宮觀臺榭，盡居之矣；奇珍異物，盡收之矣；姬姜淑媛，盡侍於側矣；四海九州，盡為臣妾矣。若能鑒彼之所以亡，念我之所以得，日慎一日，雖休勿休。焚鹿臺之寶衣，毀阿房之廣殿，懼危亡於峻宇，思安處於卑宮，則神化潛通，無為而治，德之上也。若成功不毀，即仍其舊，除其不急，損之又損。雜茅茨於桂棟，參玉砌以土堦，悅以使人，不竭其力。常念居之者逸，作之者勞，億兆悅以子來，羣生仰而遂性，德之次也。若惟聖罔念，不慎厥終，忘締搆之艱難，謂天命之可恃，忽采椽之恭儉，追雕牆之靡麗，因其基以廣之，增其舊而飾之。觸類而長，不知止足，人不見德，而勞役是聞，斯為下矣。譬之負薪救火，揚湯止沸，以暴易亂，與亂同道，莫可測也，後嗣何觀！夫事無可觀則人怨，人怨則神怒，神怒則災害必生。災害既生，則禍亂必作，禍亂既作，而能以身名全者鮮矣。順天革命之后，將隆七百之祚，貽厥孫謀，傳之萬葉，難得易失，可不念哉！
	是月，徵又上疏曰：
臣聞求木之長者，必固其根本；欲流之遠者，必浚其泉源；思國之安者，必積其德義。源不深而望流之遠，根不固而求木之長，德不厚而思國之理，臣雖下愚，知其不可，而況於明哲乎！人君當神器之重，居域中之大，將崇極天之峻，永保無疆之休。不念居安思危，戒奢以儉，德不處其厚，情不勝其欲，斯亦伐根以求木茂，塞源而欲流長者也。
	凡百元首，承天景命，莫不殷憂而道著，功成而德衰。有善始者實繁，能克終者蓋寡，豈取之易，而守之難乎？昔取之而有餘，今守之而不足，何也？夫在殷憂，必竭誠以待下；既得志，則縱情以傲物。竭誠則胡越為一體，傲物則骨肉為行路。雖董之以嚴刑，振之以威怒，終苟免而不懷仁，貌恭而不心服。怨不在大，可畏惟人，載舟覆舟，所宜深慎，奔車朽索，其可忽乎？
	君人者，誠能見可欲則思知足以自戒，將有作則思知止以安人，念高危則思謙沖而自牧，懼滿溢則思江海下百川，樂盤遊則思三驅以為度，憂懈怠則思慎始而敬終，慮壅蔽則思虛心以納下，想纔邪則思正身以黜惡，恩所加則思無因喜以謬賞，罰所及則思無因怒而濫刑。總此十思，弘茲九德，簡能而任之，擇善而從之，則智者盡其謀，勇者竭其力，仁者播其惠，信者效其忠。文武爭馳，在君無事，可以盡豫遊之樂，可以養松、喬之壽，鳴琴垂拱，不言而化。何必勞神苦思，代下司職，役聰明之耳目，虧無為之大道哉！
	太宗手詔答曰：
	省頻抗表，誠極忠款，言窮切至。披覽忘倦，每達宵分。非公體國情深，啓沃義重，豈能不以良圖，匡其不及。朕聞晉武帝自平吳已後，務在驕奢，不復留心治政。何曾退朝謂其子劭曰：「吾每見主上不論經國遠圖，但說平生常語，此非貽厥子孫者，爾身猶可以免。」指諸孫曰：「此等必遇亂死。」及孫綏，果為淫刑所戳。前史美之，以為明於先見。朕意不然。謂曾之不忠，其罪大矣。夫為人臣，當進思盡忠，退思補過，將順其美，匡救其惡，所以共為治也。曾位極台司，名器崇重，當直辭正諫，論道佐時。今乃退有後言，進無廷諍，以為明智，不亦謬乎！危而不持，焉用彼相？公之所陳，朕聞過矣。當置之几案，事等弦、韋。必望收彼桑榆，期之歲暮，不使康哉良哉，獨美於往日，若魚若水，遂爽於當今。遲復嘉謀，犯而無隱。朕將虛襟靜志，敬佇德音。

5	貞觀十五年，太宗謂侍臣曰：「守天下難易？」侍中魏徵對曰：「甚難。」太宗曰：「任賢能、受諫諍即可，何謂為難？」徵曰：「觀自古帝王，在於憂危之間，則任賢受諫。及至安樂，必懷寬怠。言事者惟令兢懼，日陵月替，以至危亡。聖人所以居安思危，正為此也，安而能懼，豈不為難？」


6	貞觀初，太宗謂蕭瑀曰：「朕少好弓矢，自謂能盡其妙。近得良弓十數，以示弓工。乃曰：『皆非良材也。』朕問其故，工曰：『木心不正，則脈理皆邪。弓雖剛勁而遣箭不直，非良弓也。』朕始悟焉。朕以弧矢定四方，用弓多矣，而猶不得其理。況朕有天下之日淺，得為理之意，固未及於弓。弓猶失之，而況於理乎？」自是詔京官五品以上，更宿中書內省。每召見，皆賜坐與語，詢訪外事，務知百姓利害、政教得失焉。

7	貞觀元年，太宗謂黃門侍郎王珪曰：「中書所出詔勑，頗有意見不同，或兼錯失而相正以否。元置中書、門下，本擬相防過誤。人之意見，每或不同，有所是非，本為公事。或有護己之短，忌聞其失，有是有非，銜以為怨。或有苟避私隙，相惜顏面，知非政事，遂即施行。難違一官之小情，頓為萬人之大弊，此實亡國之政，卿輩特須在意防也。隋日內外庶官，政以依違，而致禍亂，人多不能深思此理。當時皆謂禍不及身，面從背言，不以為患。後至大亂一起，家國俱喪，雖有脫身之人，縱不遭刑戮，皆辛苦僅免，甚為時論所貶黜。卿等特須滅私徇公。堅守直道，庶事相啟沃，勿上下雷同也。」

8	貞觀二年，太宗問黃門侍郎王珪曰：「近代君臣理國，多劣於前古， 何也？」對曰：「古之帝王為政，皆志尚清靜，以百姓之心為心。近代則唯損百姓以適其欲，所任用大臣，復非經術之士。漢家宰相，無不精通一經，朝廷若有疑事，皆引經決定，由是人識禮教，理致太平。近代重武輕儒，或參以法律，儒行既虧，淳風大壞。」太宗深然其言。 自此百官中有學業優長，兼識政體者，多進其階品，累加遷擢焉。

9	貞觀三年。太宗謂侍臣曰：「中書、門下，機要之司。擢才而居，委任實重。詔勑如有不穩便，皆須執論。比來惟覺阿旨順情，唯唯苟過，遂無一言諫諍者，豈是道理？若惟署詔勑、行文書而已，人誰不堪？何煩簡擇，以相委付？自今詔勑疑有不穩便，必須執言，無得妄有畏懼，知而寢默。」

10	貞觀四年，太宗問蕭瑀曰：「隋文帝何如主也？」對曰：「克己復禮，勤勞思政，每一坐朝，或至日昃，五品已上，引坐論事，宿衛之士，傳飱而食，雖性非仁明，亦是勵精之主。」太宗曰：「公知其一，未知其二。此人性至察而心不明。夫心暗則照有不通，至察則多疑於物。又欺孤兒寡婦以得天下，恆恐羣臣內懷不服，不肯信任百司，每事皆自決斷，雖則勞神苦形，未能盡合於理。朝臣既知其意，亦不敢直言。宰相以下，惟即承順而已。朕意則不然，以天下之廣，四海之眾，千端萬緒，須合變通，皆委百司商量、宰相籌畫，於事穩便，方可奏行。豈得以一日萬機，獨斷一人之慮也。且日斷十事，五條不中，中者信善，其如不中者何？以日繼月，乃至累年，乖謬既多，不亡何待？豈如廣任賢良，高居深視，法令嚴肅，誰敢為非？」因令諸司，若詔勑頒下有未穩便者，必須執奏，不得順旨便即施行，務盡臣下之意。

11	貞觀五年，太宗謂侍臣曰：「治國與養病無異也。病人覺愈，彌須將護，若有觸犯，必至殞命。治國亦然，天下稍安，尤須兢慎，若便驕逸，必至喪敗。今天下安危，繫之於朕。故日慎一日，雖休勿休。然耳目股肱，寄於卿輩，既義均一體。宜協力同心，事有不安，可極言無隱。儻君臣相疑，不能備盡肝膈，實為國之大害也。」

12	貞觀六年，太宗謂侍臣曰：「看古之帝王，有興有衰，猶朝之有暮，皆為蔽其耳目，不知時政得失。忠正者不言，邪諂者日進，既不見過，所以至於滅亡。朕既在九重，不能盡見天下事，故布之卿等，以為朕之耳目。莫以天下無事，四海安寧，便不存意。可愛非君，可畏非民。天子者，有道則人推而為主，無道則人棄而不用，誠可畏也。」魏徵對曰：「自古失國之主，皆為居安忘危，處理忘亂，所以不能長久。今陛下富有天下，內外清晏，能留心治道，常臨深履薄，國家曆數，自然靈長。臣又聞古語云：『君，舟也；人，水也。水能載舟，亦能覆舟。』陛下以為可畏，誠如聖旨。」

13	貞觀六年，太宗謂侍臣曰：「古人云：『危而不持，顛而不扶，焉用彼相？』君臣之義，得不盡忠匡救乎？朕嘗讀書，見桀殺關龍逄，漢誅鼂錯，未嘗不廢書歎息。公等但能正詞直諫，裨益政教，終不以犯顏忤旨，妄有誅責。朕比來臨朝斷決，亦有乖於律令者。公等以為小事，遂不執言。凡大事皆起於小事，小事不論，大事又將不可救。社稷傾危，莫不由此。隋主殘暴，身死匹夫之手，率土蒼生，罕聞嗟痛。公等為朕思隋氏滅亡之事，朕為公等思龍逄、鼂錯之誅，君臣保全，豈不美哉！」

14	貞觀四年，太宗與秘書監魏徵從容論自古理政得失，因曰：「當今大亂之後，造次不可致理。」徵曰：「不然，凡人在危困則憂死亡，憂死亡則思理，思理則易教。然則亂後易教，猶飢人易食也。」太宗曰：「善人為邦百年，然後勝殘去殺。大亂之後，將求致理，寧可造次而望乎？」徵曰。「此據常人，不在聖哲。若聖哲施化，上下同心，人應如響，不疾而速，朞月而可，信不為難，三年成功，猶謂其晚。」太宗以為然。封德彝等對曰：「三代以後，人漸澆訛，故秦任法律，漢雜霸道，皆欲理而不能，豈能理而不欲？若信魏徵所說，恐敗亂國家。」徵曰：「五帝、三王，不易人而理。行帝道則帝，行王道則王，在於當時所理，化之而已。考之載籍，可得而知。昔黃帝與蚩尤七十餘戰，其亂甚矣，既勝之後，便致太平。九黎亂德，顓頊征之，既克之後，不失其理。桀為亂虐，而湯放之，在湯之代，即致太平。紂為無道，武王伐之，成王之代，亦致太平。若言人漸澆訛，不及純樸，至今應悉為鬼魅，寧可復得而教化耶？」德彝等無以難之，然咸以為不可。
	太宗每力行不倦，數年間，海內康寧，突厥破滅，因謂羣臣曰：「貞觀初，人皆異論，云當今必不可行帝道、王道，惟魏徵勸我。既從其言，不過數載，遂得華夏安寧，遠戎賓服。突厥自古以來，常為中國勍敵，今酋長並帶刀宿衛，部落皆襲衣冠。使我遂至於此，皆魏徵之力也。」顧謂徵曰：「玉雖有美質，在於石間，不值良工琢磨，與瓦礫不別。若遇良工，即為萬代之寶。朕雖無美質，為公所切磋，勞公約朕以仁義，弘朕以道德，使朕功業至此，公亦足為良工爾。

15	貞觀九年，太宗謂侍臣曰：「往昔初平京師，宮中美女珍玩，無院不滿。煬帝意猶不足，徵求無已。兼東西征討，窮兵黷武，百姓不堪，遂致亡滅。此皆朕所目見，故夙夜孜孜，惟欲清淨，使天下無事。遂得徭役不興，年穀豐稔，百姓安樂。夫治國猶如栽樹，本根不搖，則枝葉茂榮。君能清淨。百姓何得不安樂乎？」

16	貞觀八年，太宗謂房玄齡等曰：「我所居殿，即是隋文帝所造，已經四十餘年，損壞處少。唯承乾殿是煬帝造，工匠多覓新奇，斗拱至小。年月雖近，破壞處多。今為改更，欲別作意見，亦恐似此屋耳。」魏徵對曰：「昔魏文侯時，租賦歲倍，有人致賀。文侯曰：『今戶口不加而租稅歲倍，此由課斂多。譬如治皮，令大則 薄，令小則厚。理民亦復如此。』由是魏國大理。臣今量之，陛下為理，四夷賓服，天下已安，但須守今日理道，亦歸之於厚，此即是足。」

17	貞觀八年，太宗謂群臣曰：「為理之要，務全其本。若中國不靜，遠夷雖至，亦何異焉？朕與公等共理天下，令中夏乂安，四方靜肅，並由公等盛盡忠誠，共康庶績之所致耳。朕實喜之。然安不忘危，亦兼以懼朕。朕見隋煬帝篡業之初，天下隆盛。棄德窮兵，以取顛覆。頡利近者足為強大，誌意既盈，禍亂斯及，喪其大業，為臣於朕。葉護可汗亦大強盛，自恃富貴，通使求婚，失道怙過，以致破滅。其子既立，便肆猜忌，眾叛親離，覆基絕嗣。朕不能遠慕堯、舜、禹、湯之德，目睹此輩何得不誡懼乎！公等輔朕功績已成，唯當慎以守之，自獲長世，並宜勉力。有不是事，則須明言。君臣同心，何得不理？」侍中魏徵對曰：「陛下弘至理以安天下，功已成矣。然每睹非常之慶，彌切慮危之心，自古至慎無以加此。臣聞上之所好，下必從之，明詔獎勵，足使愞夫立節。」

18	太宗問拓跋使人曰：「拓跋兵馬今有幾許？」對曰：「見有四千餘人，舊有四萬餘人。」太宗謂侍臣曰：「朕聞西胡愛珠，若得好珠，劈身藏之。」侍臣咸曰：「貪財害己，實為可笑。」太宗曰：「勿唯笑胡，今官人貪財不顧性命，身死之後子孫被辱，何異西胡之愛珠耶！帝王亦然。恣情放逸，好樂無度，荒廢庶政，長夜忘返，所行如此，豈不滅亡。隋煬帝奢侈自賢，身死匹夫，足為可笑。」魏徵對曰：「臣聞魯哀公謂孔子曰：『有人好忘者，移宅乃忘其妻。』孔子曰：『又有好忘甚於此者，近見桀、紂之君乃忘其身。』」太宗曰：「朕與公等既知笑人，今共相匡輔，庶免人笑。」

19	貞觀九年，太宗謂侍臣曰：「為帝王者，必須慎其所與。只如鷹犬、鞍馬、聲色、殊味，朕若欲之，隨須即至。如此等事，恒敗人正道。邪佞忠直，亦在時君所好。若任不得賢，何能無滅。」侍中魏徵對曰：「臣聞齊威王問淳于髡：『寡人所好，與古帝王同否？』髡曰：『古者聖王所好有四，今王所好唯有其三。古者好色，王亦好之；古者好馬，王亦好之；古者好味，王亦好之；唯有一事不同者，古者好賢，王獨不好。』齊王曰：『無賢可好也。』髡曰：『古之美色有西施、毛嬙，奇味即龍肝、豹胎，善馬則有飛兔、綠耳，此等今既無之，王之廚膳，後宮外廄，今亦備具。王以為今之無賢，未知前世之賢，得與王相見以否？』」太宗深然之。

20	貞觀十年，太宗謂侍臣曰：「月令是早晚有？」侍中魏徵對曰：「今禮記所載月令，起自呂不韋。」太宗曰：「但為政專依，善惡復皆如所記不？」魏徵又曰：「秦、漢以來，聖王依月令事多。若一依月令者，亦未有善。但古者設教勸人為善，所行皆欲順時，善惡亦未必皆然。」太宗又曰：「月令既起秦時，三皇、五帝並是聖主，何因不行月令？」徵曰：「計月令起於上古，是以尚書云『敬授民時』。呂不韋止是修古月令，未必起於秦代。」太宗曰：「朕比讀書，所見善事，並即行之，都無所疑。至於用人，則善惡難別，故知人極為不易。朕比使公等數人，何因理政猶不及文、景？」徵又曰：「陛下留心於理，委任臣等逾於古人。直由臣等庸短，不能稱陛下委寄。欲論四夷賓服，天下無事，古來未有似今日者。至於文、景，不足以比聖德。」徵曰：「自古人君初為理也，皆欲比隆堯、舜。至於天下既安，即不能終其善。人臣被任也，亦欲盡心竭力，及居富貴，即欲全官爵。若遂君臣常不懈怠，豈有天下不安之道哉！」太宗曰：「論至理，誠如公此語。」

21	貞觀十六年，太宗謂侍臣曰：「或君亂於上，臣理於下；或臣亂於下，君理於上。二者苟逢，何者為甚？」特進魏徵對曰：「君心理，則照見下非。誅一勸百，誰敢不畏威盡力？若昏暴於上，忠諫不從，雖百里奚、伍子胥之在虞、吳，不救其禍，敗亡亦繼。」太宗曰。「必如此。齊文宣昏暴，楊遵彥以正道扶之得理，何也？」徵曰：「遵彥彌縫暴主，救理蒼生，纔得免亂，亦甚危苦。與人主嚴明，臣下畏法，直言正諫，皆見信用，不可同年而語也。」

22	貞觀十九年，太宗謂侍臣曰：「朕觀古來帝王，驕矜而取敗者，不可勝數。不能遠述古昔，至如晉武平吳、隋文伐陳已後，心逾驕奢，自矜諸己，臣下不復敢言，政道因茲弛紊。朕自平定突厥、破高麗已後，兼并鐵勒，席捲沙漠，以為州縣，夷狄遠服，聲教益廣。朕恐懷驕矜，恆自抑折，日旰而食，坐以待晨。每思臣下有讜言直諫，可以施於政教者，當拭目以師友待之。如此，庶幾於時康道泰爾。」

23	貞觀三年，上謂房玄齡曰：「古人善為國者，必先理其身。理其身必慎其所習。所習正則其身正。身正則不令而行。所習不正，則身不正。身不正則雖令不從。是以舜誡禹曰：『鄰哉鄰哉』周公誡成王曰：『其明其明』此皆言慎其所習近也。朕比歲臨朝視事，及園苑間遊賞，皆召魏徵、虞世南侍從，或與謀議政事、講論經典，既常聞啓沃，非直於身有益，在於社稷亦可謂久安之道。」

24	太宗自即位之始，霜旱為災，米穀踊貴，突厥侵擾，州縣騷然。帝志在憂人，銳精為政。崇尚節儉，大布恩德。是時，自京師及河東、河南、隴右，饑饉尤甚，一匹絹纔得一斗米，百姓雖東西逐食，未嘗嗟怨，莫不自安。至貞觀三年，關中豐熟，咸自歸鄉，竟無一人逃散，其得人心如此。加以從諫如流，雅好儒學，孜孜求士，務在擇官，改革舊弊，興復制度，每因一事，觸類為善。初，息隱、海陵之黨，同謀害太宗者數百千人，事寧後引居左右近侍，心術豁然，不有疑阻。時論以為能斷決大事，得帝王之體。深惡官吏貪濁，有枉法受財者，必無赦免。在京流外有犯贓者，皆遣執奏，隨其所犯，置以重法。由是官吏多自清謹。制馭王公、妃主之家，大姓豪猾之伍，皆畏威屏跡，無敢侵欺細人。商旅野次，無復盜賊，囹圄常空，馬牛布野，外戶不閉。又頻致豐稔，米斗三四錢，行旅自京師至於嶺表，自山東至於滄海，皆不賷糧，取給於路。又山東村落，行客經過者，必厚加供待，或發時有贈遺。此皆古昔未有也。

25	房玄齡，齊州臨淄人也。初仕隋，為隰城尉。坐事除名，徙上郡。太宗徇地渭北，玄齡杖策謁於軍門。太宗一見，便如舊識，署渭北道行軍記室參軍。玄齡既[喜]遇知己，遂罄竭心力。是時，賊寇每平，眾人競求金寶，玄齡獨先收人物，致之幕府。及有謀臣猛將，與之潛相申結，各致死力。累授秦王府記室，兼陜東道大行臺考功郎中。玄齡在秦府十餘年，恆典管記。隱太子、巢刺王以玄齡及杜如晦為太宗所親禮，甚惡之，譖之高祖，由是與如晦並遭驅斥。及隱太子將有變也，太宗召玄齡、如晦，令衣道士服，潛引入閤謀議。及事平，太宗入春宮，擢拜太子左庶子。貞觀元年，遷中書令。三年，拜尚書左僕射，監修國史，封梁國公，實封一千三百戶。既任總百司，虔恭夙夜，盡心竭節，不欲一物失所。聞人有善，若己有之。明達吏事，飾以文學，審定法令，意在寬平。不以求備取人，不以己長格物，隨能收敘，無隔卑賤。論者稱為良相焉。十三年，加太子少師。玄齡自以一居端揆十有五年，頻抗表辭位，優詔不許。十六年，進拜司空，仍總朝政，依舊監修國史。玄齡復以年老請致仕，太宗遣使謂曰：「國家久相任使，一朝忽無良相，如失兩手。公若筋力不衰，無煩此讓。自知衰謝，當更奏聞。」玄齡遂止。太宗又嘗追思王業之艱難，佐命之匡弼，乃作威鳳賦以自喻，因賜玄齡，其見稱類如此。

26 	杜如晦，京兆萬年人也。武德初，為秦王府兵曹參軍，俄遷陜州總管府長史。時府中多英俊，被外遷者眾，太宗患之。記室房玄齡曰：「府僚去者雖多，蓋不足惜。杜如晦聰明識達，王佐才也。若大王守藩端拱，無所用之；必欲經營四方，非此人莫可。」太宗自此彌加禮重，寄以心腹，遂奏為府屬，常參謀帷幄。時軍國多事，剖斷如流，深為時輩所服。累除天策府從事中郎，兼文學館學士。隱太子之敗，如晦與玄齡功第一，遷拜太子右庶子。俄遷兵部尚書，進封蔡國公，賜實封一千三百戶。貞觀二年，以本官檢校侍中。三年，拜尚書右僕射，兼知吏部選事。仍與房玄齡共掌朝政。至於臺閣規模，典章文物，皆二人所定，甚獲當時之譽，時稱房、杜焉。

27 	魏徵，巨鹿人也，近徙家相州之臨黃。武德末，為太子洗馬。見太宗與隱太子陰相傾奪，每勸建成早為之謀。太宗既誅隱太子，召徵責之曰：「汝離間我兄弟，何也？」眾皆為之危懼。徵慷慨自若，從容對曰：「皇太子若從臣言，必無今日之禍。」太宗為之斂容，厚加禮異，擢拜諫議大夫。數引之臥內，訪以政術。徵雅有經國之才，性又抗直，無所屈撓。太宗每與之言，未嘗不悅。徵亦喜逢知己之主，竭其力用。又勞之曰：「卿所諫前後二百餘事，皆稱朕意。非卿忠誠奉國，何能若是？」三年，累遷秘書監，參預朝政，深謀遠算，多所弘益。太宗嘗謂曰：「卿罪重於中鉤，我任卿逾於管仲，近代君臣相得，寧有似我於卿者乎？」六年，太宗幸九成宮，宴近臣，長孫無忌曰：「王珪、魏徵，往事息隱，臣見之若讎，不謂今者又同此宴。」太宗曰：「魏徵往者實我所讎，但其盡心所事，有足嘉者。朕能擢而用之，何慚古烈？徵每犯顏切諫，不許我為非，我所以重之也。」徵再拜曰：「陛下導臣使言，臣所以敢言。若陛下不受臣言，臣亦何敢犯龍鱗，觸忌諱也！」太宗大悅，各賜錢十五萬。七年，代王珪為侍中，累封鄭國公。尋以疾乞辭所職，請為散官。太宗曰：「朕拔卿於讎虜之中，任卿以樞要之職，見朕之非，未嘗不諫。公獨不見金之在礦，何足貴哉？良冶鍛而為器，便為人所寶。朕方自比於金，以卿為良匠。雖有疾，未為衰老，豈得便爾耶？」徵乃止。後復固辭，聽解侍中，授以特進，仍知門下省事。十二年，太宗以誕皇孫，詔宴公卿。帝極歡，謂侍臣曰：「貞觀以前，從我平定天下，周旋艱險，玄齡之功無所與讓。貞觀之後，盡心於我，獻納忠讜，安國利人，成我今日功業，為天下所稱者，惟魏徵而已。古之名臣，何以加也。」於是親解佩刀以賜二人。庶人承乾在春宮，不修德業。魏王泰寵愛日隆，內外庶寮，咸有疑議。太宗聞而惡之，謂侍臣曰：「當今朝臣，忠謇無如魏徵，我遣傅皇太子，用絕天下之望。」十七年，遂授太子太師，知門下事如故。徵自陳有疾，太宗謂曰：「太子宗社之本，須有師傅，故選中正，以為輔弼。知公疹病，可臥護之。」徵乃就職。尋遇疾。徵宅內先無正堂，太宗時欲營小殿，乃輟其材為造，五日而就。遣中使賜以布被素褥，遂其所尚。後數日，薨。太宗親臨慟哭，贈司空，謚曰文貞。太宗親為制碑文，復自書於石。特賜其家食實封九百戶。太宗後嘗謂侍臣曰：「夫以銅為鏡，可以正衣冠；以古為鏡，可以知興替；以人為鏡，可以明得失。朕常保此三鏡，以防己過。今魏徵殂逝，遂亡一鏡矣！」因泣下久之。乃詔曰：「昔惟魏徵，每顯予過。自其逝也，雖過莫彰。朕豈獨有非於往時，而皆是於茲日？故亦庶僚茍順，難觸龍鱗者歟！所以虛己外求，披迷內省。言而不用，朕所甘心。用而不言，誰之責也？自斯已後，各悉乃誠。若有是非，直言無隱。」

28 	王珪，太原祁縣人也。武德中，為隱太子中允，甚為建成所禮。後以連其陰謀事，流於嶲州。建成誅後，太宗即位，召拜諫議大夫。每推誠盡節，多所獻納。珪嘗上封事切諫，太宗謂曰：「卿所論朕，皆中朕之失。自古人君莫不欲社稷永安，然而不得者，只為不聞己過，或聞而不能改故也。今朕有所失，卿能直言，朕復聞過能改，何慮社稷之不安乎？」太宗又嘗謂珪曰：「卿若常居諫官，朕必永無過失。」顧待益厚。貞觀元年，遷黃門侍郎，參預政事，兼太子右庶子。二年，進拜侍中。時房玄齡、魏徵、李靖、溫彥博、戴胄與珪同知國政，嘗因侍宴，太宗謂珪曰：「卿識鑒精通，尤善談論，自玄齡等，咸宜品藻。又可自量，孰與諸子賢？」對曰：「孜孜奉國，知無不為，臣不如玄齡。每以諫諍為心，恥君不及堯、舜，臣不如魏徵。才兼文武，出將入相，臣不如李靖。敷奏詳明，出納惟允，臣不如溫彥博。處繁理劇，眾務必舉，臣不如戴胄。至於激濁揚清、嫉惡好善，臣於數子，亦有一日之長。」太宗深然其言，群公亦各以為盡己所懷，謂之確論。

29 	李靖，京兆三原人也。大業末，為馬邑郡丞。會高祖為太原留守，靖觀察高祖，知有四方之志，因自鎖上變，詣江都。至長安，道塞不通而止。高祖克京城，執靖，將斬之，靖大呼曰：「公起義兵除暴亂，不欲就大事，而以私怨斬士乎？」太宗亦加救靖，高祖遂舍之。武德中，以平蕭銑、輔公祏功，歷遷揚州大都督府長史。太宗嗣位，召拜刑部尚書。貞觀二年，以本官檢校中書令。三年，轉兵部尚書，為代州道行軍總管。進擊突厥定襄城，破之。突厥諸部落俱走磧北，擒隋齊王暕之子楊政道，及煬帝蕭后，送於長安，突利可汗來降，頡利可汗僅以身遁。太宗謂曰：「昔李陵提步卒五千，不免身降匈奴，尚得名書竹帛。卿以三千輕騎，深入虜庭，尅復定襄，威振北狄，實古今未有，足報往年渭水之役矣。」以功進封代國公。此後，頡利可汗大懼，四年，退保鐵山，遣使入朝謝罪，請舉國內附。又以靖為定襄道行軍總管，往迎頡利。頡利雖外請降，而心懷疑貳。詔遣鴻臚卿唐儉、攝戶部尚書將軍安修仁慰諭之，靖謂副將張公謹曰：「詔使到彼，虜必自寬，乃選精騎賫恨二十日糧，引兵自白道襲之。」公謹曰：「既許其降，詔使在彼，未宜討擊。」靖曰：「此兵機也，時不可失。」遂督軍疾進。行至陰山，遇其斥候千餘帳，皆俘以隨軍。頡利見使者甚悅，不虞官兵至也。靖前鋒乘霧而行，去其牙帳七里，頡利始覺，列兵未及成陣，單馬輕走，虜眾因而潰散。斬萬餘級，殺其妻隋義成公主，俘男女十餘萬，斥土界自陰山至於大漠，遂滅其國。尋獲頡利可汗於別部落，餘眾悉降。太宗大悅，顧謂侍臣曰：「朕聞主憂臣辱，主辱臣死。往者國家草創，突厥強梁，太上皇以百姓之故，稱臣於頡利，朕未嘗不痛心疾首，志滅匈奴，坐不安席，食不甘味。今者暫動偏師，無往不捷，單于稽顙，恥其雪乎！」群臣皆稱萬歲。尋拜靖光祿大夫、尚書右僕射，賜實封五百戶。又為西海道行軍大總管，征吐谷渾，大破其國。改封衛國公。及靖妻亡，有詔許墳塋制度依漢衛、霍故事，築闕象突厥內鐵山、吐谷渾內積石二山，以旌殊績。

30 	虞世南，會稽餘姚人也。貞觀初，太宗引為上客，因開文館，館中號為多士，咸推世南為文學之宗，授以記室，與房玄齡對掌文翰。嘗命寫列女傳以裝屏風，于時無本，世南暗書之，一無遺失。貞觀七年，累遷秘書監。太宗每機務之隙，引之談論，共觀經史。世南雖容貌懦弱，若不勝衣，而志性抗烈，每論及古先帝王為政得失，必存規諷，多所補益。及高祖晏駕，太宗執哀過禮，哀容毀悴，久替萬機，文武百寮，計無所出，世南每入進諫，太宗甚嘉納之，益所親禮。嘗謂侍臣曰：「朕因暇日，每與虞世南商略古今。朕有一言之善，世南未嘗不悅，有一言之失，未嘗不悵恨。近嘗戲作一時，頗涉浮艷,世南進表諫曰：『陛下此作雖工，體非雅正，上之所好，不必隨之。此文一行，恐致風靡，輕薄成俗，非為國之利。賜令繼和，不敢不作，而今之後，更有斯文繼以死請，不奉詔。』其懇誠若此，朕用嘉焉。群臣皆若世南，天下何憂不理？」因賜帛一百五十段。太宗嘗稱世南有五絕：一曰德行，二曰忠直，三曰博學，四曰詞藻，五曰書翰。及卒，太宗舉哀於別次，哭之甚慟。喪事官給，仍賜以東園秘器，贈禮部尚書，謚曰文懿。太宗手敕魏王泰曰：「虞世南於我，猶一體也。拾遺補闕，無日暫忘，實當代名臣，人倫準的。吾有小善，必將順而成之；吾有小失，必犯顏而諫之。今其云亡，石渠、東觀之中，無復人矣，痛惜豈可言耶！」未幾，太宗為詩一篇，追思往古理亂之道，既而嘆曰：「鐘子期死，伯牙不復鼓琴。朕之此篇，將何所示？」因令起居褚遂良詣其靈帳讀訖焚之，其悲悼也若此。又令與房玄齡、長孫無忌、杜如晦、李靖等二十四人，圖形於凌煙閣。

31 	李勣，曹州離狐人也。本姓徐，初仕李密，為左武侯大將軍。密後為王世充所破，擁眾歸國，勣猶據密舊境十郡之地。武德二年，謂長史郭孝恪曰：「魏公既歸大唐，今此人眾土地，魏公所有也。吾若上表獻之，則是利主之敗，自為己功，以邀富貴，是吾所恥。今宜具錄州縣及軍人戶口，總啟魏公，聽公自獻，此則魏公之功也，不亦可乎？」乃遣使啟密。使人初至，高祖聞無表，惟有啟與密，甚怪之。使者以勣意聞奏，高祖方大喜曰：「徐勣感德推功，實純臣也。」拜黎州總管，賜姓李氏，附屬籍於宗正。封其父蓋為濟陰王，固辭王爵，乃封舒國公，授散騎常侍。尋加勣右武侯大將軍。及李密反叛伏誅，勣發喪行服，備君臣之禮，表請收葬。高祖遂歸其尸。於是大具威儀，三軍縞素，葬於黎陽山。禮成，釋服而散，朝野義之。尋為竇建德所攻，陷於建德，又自拔歸京師。從太宗徵王世充、竇建德，平之。貞觀元年，拜並州都督，令行禁止，號為稱職，突厥甚加畏憚。太宗謂侍臣曰：「隋煬帝不解精選賢良，鎮撫邊境，惟遠築長城，廣屯將士，以備突厥，而情識之惑，一至於此。朕今委任李勣於并州，遂得突厥畏威遠遁，塞垣安靜，豈不勝數千里長城耶？」其後并州改置大都督府，又以勣為長史，累封英國公。在并州凡十六年，召拜兵部尚書，兼知政事。勣時遇暴疾，驗方云須灰可以療之，太宗自剪須為其和藥。勣頓首見血，泣以陳謝。太宗曰：「吾為社稷計耳，不煩深謝。」十七年，高宗居春宮，轉太子詹事，加特進，仍知政事。太宗又嘗宴，顧勣曰：「朕將屬以孤幼，思之無越卿者。公往不遺於李密，今豈負於朕哉！」勣雪涕致辭，因噬指流血。俄沉醉，御服覆之，其見委信如此。勣每行軍用師，頗任籌算，臨敵應變，動合事機。自貞觀以來，討擊突厥、頡利及薛延陀、高麗等，並大破之。太宗嘗曰：「李靖、李勣二人，古之韓、白、衛、霍豈能及也！」

32 	馬周，博州茌平人也。貞觀五年至京師，舍於中郎將常何之家。時太宗令百官上書言得失，周為何陳便宜二十餘事，令奏之，事皆合旨。太宗怪其能，問何，何對曰：「此非臣所發意，乃臣家客馬周也。」太宗即日召之，未至間，凡四度遣使催促。及謁見，與語甚悅。令直門下省，尋授監察御史，累除中書舍人。周有機辯，能敷奏，深識事端，故動無不中。太宗嘗曰：「我於馬周，暫時不見，則便思之。」十八年，歷遷中書令，兼太子左庶子，周既職兼兩宮，處事平尤，甚獲當時之譽。又以本官攝吏部尚書。太宗嘗謂侍臣曰：「周見事敏速，性甚貞正。至於論量人物，直道而言，朕比任使之，多稱朕意。既寫忠誠，親附於朕，實藉此人，共康時政也。」

33	太宗威容儼肅，百僚進見者，皆失其舉措。太宗知其若此，每見人奏事，必假顏色，冀聞諫諍，知政教得失。貞觀初，嘗謂公卿曰：「人欲自照，必須明鏡；主欲知過，必藉忠臣。主若自賢，臣不匡正，欲不危敗，豈可得乎？故君失其國，臣亦不能獨全其家。至於隋煬帝暴虐，臣下鉗口，卒令不聞其過，遂至滅亡，虞世基等，尋亦誅死。前事不遠，公等每看事有不利於人，必須極言規諫。」

34	貞觀元年，太宗謂侍臣曰：「正主任邪臣，不能致理；正臣事邪主，亦不能致理。惟君臣相遇，有同魚水，則海內可安。朕雖不明，幸諸公數相匡救，冀憑直言鯁議，致天下太平。」諫議大夫王珪對曰：「臣聞木從繩則正，后從諫則聖。故古者聖主必有爭臣七人，言而不用，則相繼以死。陛下開聖慮，納芻蕘，愚臣處不諱之朝，實願罄其狂瞽。」太宗稱善，詔令自是宰相入內平章國計，必使諫官隨入，預聞政事。有所開說，必虛己納之。


35	貞觀二年，太宗謂侍臣曰：「明主思短而益善，暗主護短而永愚。隋煬帝好自矜誇，護短拒諫，誠亦實難犯忤。虞世基不敢直言，或恐未為深罪。昔箕子佯狂自全，孔子亦稱其仁。及煬帝被殺，世基合同死否？」杜如晦對曰：「天子有諍臣，雖無道，不失其天下。仲尼稱：『直哉史魚，邦有道如矢，邦無道如矢。』世基豈得以煬帝無道，不納諫諍，遂杜口無言？偷安重位，又不能辭職請退，則與箕子佯狂而去，事理不同。昔晉惠帝賈後將廢愍懷太子，司空張華竟不能苦爭，阿意茍免。及趙王倫舉兵廢後，遣使收華，華曰：『將廢太子日，非是無言，當時不被納用。』其使曰：『公為三公，太子無罪被廢，言既不從，何不引身而退？』華無辭以答，遂斬之，夷其三族。古人有云：『危而不持，顛而不扶，則將焉用彼相？』故『君子臨大節而不可奪也。』張華既抗直不能成節，遜言不足全身，王臣之節固已墜矣。虞世基位居宰輔，在得言之地，竟無一言諫諍，誠亦合死。」太宗曰：「公言是也。人君必須忠良輔弼，乃得身安國寧。煬帝豈不以下無忠臣，身不聞過，惡積禍盈，滅亡斯及！若人主所行不當，臣下又無匡諫，茍在阿順，事皆稱美，則君為暗主，臣為諛臣，君暗臣諛，危亡不遠。朕今志在君臣上下，各盡至公，共相切磋，以成治道。公等各宜務盡忠讜，匡救朕惡，終不以直言忤意，輒相責怒。」

36	貞觀五年，太宗謂房玄齡等曰：「自古帝王多任情喜怒，喜則濫賞無功，怒則濫殺無罪。是以天下喪亂，莫不由此。朕今夙夜未嘗不以此為心，恆欲公等盡情極諫。公等亦須受人諫語，豈得以人言不同己意，便即護短不納？若不能受諫，安能諫人？」

37	貞觀八年，太宗謂侍臣曰：「朕每閑居靜坐，則自內省，恆恐上不稱天心，下為百姓所怨。但思正人匡諫，欲令耳目外通，下無怨滯。又比見人來奏事者，多有怖懾，言語致失次第。尋常奏事，情猶如此，況欲諫諍，必當畏犯逆鱗。所以每有諫者，縱不合朕心，朕亦不以為忤。若即嗔責，深恐人懷戰懼，豈肯更言！」

38	貞觀十五年，太宗問魏徵曰：「比來朝臣都不論事，何也？」徵對曰：「陛下虛心採納，誠宜有言者。然古人云：『未信而諫，則以為謗己；信而不諫，則謂之尸祿。』但人之才器各有不同，懦弱之人，懷忠直而不能言；疏遠之人，恐不信而不得言；懷祿之人，慮不便身而不敢言。所以相與緘默，俯仰過日。」太宗曰：「誠如卿言。朕每思之，人臣欲諫，輒懼死亡之禍，與夫赴鼎鑊、冒白刃，亦何異哉？故忠貞之臣，非不欲竭誠。竭誠者，乃是極難。所以禹拜昌言，豈不為此也！朕今開懷抱，納諫諍。卿等無勞怖懼，遂不極言。」

39	貞觀十六年，太宗謂房玄齡等曰：「自知者明，信為難矣。如屬文之士，伎巧之徒，皆自謂己長，他人不及。若名工文匠，商略詆訶，蕪詞拙跡，於是乃見。由是言之，人君須得匡諫之臣，舉其愆過。一日萬機，一人聽斷，雖復憂勞，安能盡善？常念魏征隨事諫正，多中朕失，如明鏡鑒形，美惡必見。」因舉觴賜玄齡等數人勖之。

40	貞觀十七年，太宗問諫議大夫褚遂良曰：「昔舜造漆器，禹雕其俎，當時諫者十有餘人。食器之間，何須苦諫？」遂良對曰：「雕琢害農事，纂組傷女工。首創奢淫，危亡之漸。漆器不已，必金為之；金器不已，必玉為之。所以諍臣必諫其漸，及其滿盈，無所復諫。」太宗曰：「卿言是矣。朕所為事，若有不當，或在其漸，或已將終，皆宜進諫。比見前史，或有人臣諫事，遂答云『業已為之』，或道『業已許之』，竟不為停改。此則危亡之禍，可反手而待也。」

41	貞觀初，太宗與黃門侍郎王珪宴語，時有美人侍側，本廬江王瑗之姬也，瑗敗，籍沒入宮。太宗指示珪曰：「廬江不道，賊殺其夫而納其室，暴虐之甚，何有不亡者乎！」珪避席曰：「陛下以廬江取之為是邪，為非邪？」太宗曰：「安有殺人而取其妻，卿乃問朕是非，何也？」珪對曰：「臣聞於《管子》曰：齊桓公之郭國，問其父老曰：『郭何故亡？』父老曰：『以其善善而惡惡也。』桓公曰：『若子之言，乃賢君也，何至於亡？』父老曰：『不然。郭君善善而不能用，惡惡而不能去，所以亡也。』今此婦人尚在左右，臣竊以為聖心是之。陛下若以為非，所謂知惡而不去也。」太宗大悅，稱為至言，遽令以美人還其親族。

42	貞觀三年，太宗謂司空裴寂曰：「比有上書奏事，條數甚多，朕總粘之屋壁，出入觀省。所以孜孜不倦者，欲盡臣下之情。每一思政理，或三更方寢。亦望公輩用心不倦，以副朕懷也。」

43	貞觀四年，詔發卒修洛陽之乾元殿以備巡狩。給事中張玄素上書諫曰：
	陛下智周萬物，囊括四海，令之所行，何往不應？志之所欲，何事不從？微臣竊思秦始皇之為君也，藉周室之餘，因六國之盛，將貽之萬葉。及其子而亡，諒由逞嗜奔欲，逆天害人者也。是知天下不可以力勝，神祇不可以親恃。惟當弘儉約，薄賦斂，慎終始，可以永固。
	方今承百王之末，屬凋弊之餘，必欲節之以禮制，陛下宜以身為先。東都未有幸期，即令補葺；諸王今並出藩，又須營構。興發數多，豈疲人之所望？其不可一也。陛下初平東都之始，層樓廣殿，皆令撤毀，天下翕然，同心欣仰。豈有初則惡其侈靡，今乃襲其雕麗？其不可二也。每承音旨，未即巡幸，此乃事不急之務，成虛費之勞。國無兼年之積，何用兩都之好？勞役過度，怨讟將起。其不可三也。百姓承亂離之後，財力凋盡，天恩含育，粗見存立，饑寒猶切，生計未安，三五年間，未能復舊。奈何營未幸之都，而奪疲人之力？其不可四也。昔漢高祖將都洛陽，婁敬一言，即日西駕。豈不知地惟土中，貢賦所均，但以形勝不如關內也。伏惟陛下化凋弊之人，革澆漓之俗，為日尚淺，未甚淳和，斟酌事宜，詎可東幸？其不可五也。
	臣又嘗見隋室初造此殿，楹棟宏壯，大木非近道所有，多自豫章採來，二千人拽一柱，其下施轂，皆以生鐵為之，中間若用木輪，動即火出。略計一柱，已用數十萬，則餘費又過倍於此。臣聞阿房成，秦人散；章華就，楚眾離；乾元畢工，隋人解體。且以陛下今時功力，何如隋日？承凋殘之後，役瘡痍之人，費億萬之功，襲百王之弊，以此言之，恐甚於煬帝遠矣。深願陛下思之，無為由余所笑，則天下幸甚矣。
	太宗謂玄素曰：「卿以我不如煬帝，何如桀、紂？」對曰：「若此殿卒興，所謂同歸於亂。」太宗嘆曰：「我不思量，遂至於此。」顧謂房玄齡曰：「今玄素上表，洛陽實亦未宜修造，後必事理須行，露坐亦復何苦？所有作役，宜即停之。然以卑乾尊，古來不易，非其忠直，安能如此？且眾人之唯唯，不如一士之諤諤。可賜絹二百匹。」魏徵嘆曰：「張公遂有回天之力，可謂仁人之言，其利博哉！」

44	太宗有一駿馬，特愛之，恆於宮中養飼，無病而暴死。太宗怒養馬宮人，將殺之。皇后諫曰：「昔齊景公以馬死殺人，晏子請數其罪云：『爾養馬而死，爾罪一也。使公以馬殺人，百姓聞之，必怨吾君，爾罪二也。諸侯聞之，必輕吾國，爾罪三也。』公乃釋罪。陛下嘗讀書見此事，豈忘之邪？」太宗意乃解。又謂房玄齡曰：「皇后庶事相啟沃，極有利益爾。」

45	貞觀六年，太宗以御史大夫韋挺、中書侍郎杜正倫、秘書少監虞世南、著作郎姚思廉等上封事稱旨，召而謂曰：「朕歷觀自古人臣立忠之事，若值明主，便宜盡誠規諫，至如龍逄、比干，不免孥戮。為君不易，為臣極難。朕又聞龍可擾而馴，然喉下有逆鱗。卿等遂不避犯觸，各進封事。常能如此，朕豈慮宗社之傾敗！每思卿等此意，不能暫忘，故設宴為樂。」仍賜絹有差。

46	太常卿韋挺嘗上疏陳得失，太宗賜書曰：「所上意見，極是讜言，辭理可觀，甚以為慰。昔齊境之難，夷吾有射鉤之罪，蒲城之役，勃鞮為斬袂之仇，而小白不以為疑，重耳待之若舊。豈非各吠非主，志在無二。卿之深誠，見於斯矣。若能克全此節，則永保令名。如其怠之，可不惜也。勉勵終始，垂範將來，當使後之視今，亦猶今之視古，不亦美乎？朕比不聞其過，未睹其闕，賴竭忠懇，數進嘉言，用沃朕懷，一何可道！」

47	貞觀七年，太宗將幸九成宮，散騎常侍姚思廉進諫曰：「陛下高居紫極，寧濟蒼生，應須以欲從人，不可以人從欲。然而離宮游幸，此秦皇、漢武之事，故非堯、舜、禹、湯之所為也。」言甚切至。太宗諭之曰：「朕有氣疾，熱便頓劇，故非情好游幸，甚嘉卿意。」因賜帛五十段。

48	貞觀三年，李大亮為涼州都督，嘗有臺使至州境，見有名鷹，諷大亮獻之。大亮密表曰：「陛下久絕畋獵，而使者求鷹。若是陛下之意，深乖昔旨；如其自擅，便是使非其人。」太宗下書曰：「以卿兼資文武，志懷貞確，故委藩牧，當茲重寄。比在州鎮，聲績遠彰，念此忠勤，豈忘寤寐？使遣獻鷹，遂不曲順，論今引古，遠獻直言。披露腹心，非常懇到，覽用嘉嘆，不能已已，有臣若此，朕復何憂！宜守此誠，終始若一。《詩》云：『靖共爾位，好是正直。神之聽之，介爾景福。』古人稱一言之重，侔於千金，卿之所言，深足貴矣。今賜卿金壺瓶、金碗各一枚，雖無千鎰之重，是聯自用之物。卿立志方直，竭節至公，處職當官，每副所委，方大任使，以申重寄。公事之閑，宜觀典籍。兼賜卿荀悅《漢紀》一部，此書敘致簡要，論議深博，極為政之體，盡君臣之義，今以賜卿，宜加尋閱也。」

49	貞觀八年，陜縣丞皇甫德參上書忤旨，太宗以為訕謗。侍中魏征進言曰：「昔賈誼當漢文帝上書云云『可為痛哭者一，可為長嘆息者六。』自古上書，率多激切。若不激切，則不能起人主之心。激切即似訕謗，惟陛下詳其可否。」太宗曰：「非公無能道此者。」令賜德參帛二十段。

50	貞觀中，遣使詣西域立葉護可汗，未還，又令人多齎金帛，歷諸國市馬。魏徵諫曰：「今發使以立可汗為名，可汗未定立，即詣諸國市馬，彼必以為意在市馬，不為專立可汗。可汗得立，則不甚懷恩，不得立，則生深怨。諸蕃聞之，且不重中國。但使彼國安寧，則諸國之馬，不求自至。昔漢文帝有獻千里馬者，帝曰：『吾吉行日三十，兇行日五十，鸞輿在前，屬車在後，吾獨乘千里馬，將安之乎？』乃償其道里所費而返之。又光武有獻千里馬及寶劍者，馬以駕鼓車，劍以賜騎士。今陛下凡所施為，皆邈過三王之上，奈何至此欲為孝文、光武之下乎？又魏文帝求市西域大珠，蘇則曰：『若陛下惠及四海，則不求自至，求而得之，不足貴也』陛下縱不能慕漢文之高行，可不畏蘇則之正言耶？」太宗遽令止之。

51	貞觀十七年，太子右庶子高季輔上疏陳得失。特賜鐘乳一劑，謂曰：「卿進藥石之言，故以藥石相報。」

52	貞觀十八年，太宗謂長孫無忌等曰：「夫人臣之對帝王，多順從而不逆，甘言以取容。朕今發問，不得有隱，宜以次言朕過失。」長孫無忌、唐儉等咸曰：「陛下聖化道致太平，以臣觀之，不見其失。」黃門侍郎劉洎對曰：「陛下撥亂創業，實功高萬古，誠如無忌等言。然頃有人上書，辭理不稱者，或對面窮詰，無不慚退。恐非獎進言者。」太宗曰：「此言是也，當為卿改之。」

53	太宗嘗怒苑西監穆裕，命於朝堂斬之。時高宗為皇太子，遽犯顏進諫，太宗意乃解。司徒長孫無忌曰：「自古太子之諫，或乘間從容而言。今陛下發天威之怒，太子申犯顏之諫，誠古今未有。」太宗曰：「夫人久相與處，自然染習。自朕御天下，虛心正直，即有魏徵朝夕進諫。自征雲亡，劉洎、岑文本、馬周、褚遂良等繼之。皇太子幼在朕膝前，每見朕心說諫者，因染以成性，故有今日之諫。」

54	貞觀二年，隋通事舍人鄭仁基女年十六七，容色絕姝，當時莫及，文德皇后訪求得之，請備嬪御，太宗乃聘為充華。詔書已出，策使未發。魏徵聞其已許嫁陸氏，方遽進而言曰：「陛下為人父母，撫愛百姓，當憂其所憂，樂其所樂。自古有道之主，以百姓之心為心，故君處臺榭，則欲民有棟宇之安；食膏粱，則欲民無饑寒之患；顧嬪御，則欲民有室家之歡。此人主之常道也。今鄭氏之女，久已許人，陛下取之不疑，無所顧問，播之四海，豈為民父母之道乎？臣傳聞雖或未的，然恐虧損聖德，情不敢隱。君舉必書，所願特留神慮。」太宗聞之大驚，手詔答之，深自克責，遂停策使，乃令女還舊夫。左僕射房玄齡、中書令溫彥博、禮部尚書王珪、御史大夫韋挺等云：「女適陸氏，無顯然之狀，大禮既行，不可中止。」又陸氏抗表云：「某父康在日，與鄭家往還，時相贈遺資財，初無婚姻交涉親戚。」並云：「外人不知，妄有此說。」大臣又勸進。太宗於是頗以為疑，問徵曰：「群臣或順旨，陸氏何為過爾分疏？」徵曰：「以臣度之，其意可識，將以陛下同於太上皇。」太宗曰：「何也？」徵曰：「太上皇初平京城，得辛處儉婦，稍蒙寵遇。處儉時為太子舍人，太上皇聞之不悅，遂令出東宮為萬年縣，每懷戰懼，常恐不全首領。陸爽以為陛下今雖容之，恐後陰加譴謫，所以反復自陳，意在於此，不足為怪。」太宗笑曰：「外人意見，或當如此。然朕之所言，未能使人必信。」乃出敕曰：「今聞鄭氏之女，先已受人禮聘，前出文書之日，事不詳審，此乃朕之不是，亦為有司之過。授充華者宜停。」時莫不稱嘆。

55	貞觀三年，詔關中免二年租稅，關東給復一年。尋有敕：「已役已納，並遣輸納，明年總為準折。」給事中魏徵上書曰：「伏見八月九日詔書，率土皆給復一年，老幼相歡，或歌且舞。又聞有敕，丁已配役，即令役滿折造，餘物亦遣輸了，待明年總為準折。道路之人，咸失所望。此誠平分百姓，均同七子。但下民難與圖始，日用不足，皆以國家追悔前言，二三其德。臣竊聞之，天之所輔者仁，人之所助者信。今陛下初膺大寶，億兆觀德。始發大號，便有二言，生八表之疑心，失四時之大信。縱國家有倒懸之急，猶必不可，況以泰山之安，而輒行此事！為陛下為此計者，於財利小益，於德義大損。臣誠智識淺短，竊為陛下惜之。伏願少覽臣言，詳擇利益。冒昧之罪，臣所甘心。
	簡點使出。右僕射封德彞等，並欲中男十八已上，簡點入軍。敕三四出，征執奏以為不可。德彞重奏：「今見簡點者云，次男內大有壯者。」太宗怒，乃出敕：「中男已上，雖未十八，身形壯大，亦取。」徵又不從，不肯署敕。太宗召徵及王珪，作色而待之，曰：「中男若實小，自不點入軍；若實大，亦可簡取。於君何嫌？過作如此固執，朕不解公意！」征正色曰：「臣聞竭澤取魚，非不得魚，明年無魚；焚林而畋，非不獲獸，明年無獸。若次男已上，盡點入軍，租賦雜徭，將何取給？且比年國家衛士，不堪攻戰。豈為其少？但為禮遇失所，遂使人無鬥心。若多點取人，還充雜使，其數雖眾，終是無用。若精簡壯健，遇之以禮，人百其勇，何必在多？陛下每云，我之為君，以誠信待物，欲使官人百姓，並無矯偽之心。自登極已來，大事三數件，皆是不信，復何以取信於人？」太宗愕然曰：「所云不信，是何等也？」徵曰：「陛下初即位，詔書曰：『逋租宿債，欠負官物，並悉原免。』即令所司，列為事條，秦府國司，亦非官物。陛下自秦王為天子，國司不為官物，其餘物復何所有？又關中免二年租調，關外給復一年。百姓蒙恩，無不歡悅。更有敕旨：『今年白丁多已役訖，若從此放免，並是虛荷國恩，若已折已輸，令總納取了，所免者皆以來年為始。』散還之後，方更徵收，百姓之心，不能無怪。已征得物，便點入軍，來年為始，何以取信？又共理所寄，在於刺史、縣令，常年貌稅，並悉委之。至於簡點，即疑其詐偽。望下誠信，不亦難乎？」太宗曰：「我見君固執不已，疑君蔽此事。今論國家不信，乃人情不通。我不尋思，過亦深矣。行事往往如此錯失，若為致理？」乃停中男，賜金甕一口，賜珪絹五十匹。

56	貞觀五年，治書權萬紀、侍御史李仁發，俱以告訐譖毀，數蒙引見，任心彈射，肆其欺罔，令在上震怒，臣下無以自安。內外知其不可，而莫能論諍。給事中魏徵正色而奏之曰：「權萬紀、李仁發並是小人，不識大體，以譖毀為是，告訐為直，凡所彈射，皆非有罪。陛下掩其所短，收其一切，乃騁其奸計，附下罔上，多行無禮，以取強直之名。誣房玄齡，斥退張亮，無所肅厲，徒損聖明。道路之人，皆興謗議。臣伏度聖心，必不以為謀慮深長，可委以棟梁之任，將以其無所避忌，欲以警厲群臣。若信狎回邪，猶不可以小謀大，群臣素無矯偽，空使臣下離心。以玄齡、亮之徒，猶不可得伸其枉直，其餘疏賤，孰能免其欺罔？伏願陛下留意再思。自驅使二人以來，有一弘益，臣即甘心斧鉞，受不忠之罪。陛下縱未能舉善以崇德，豈可進奸而自損乎？」太宗欣然納之，賜征絹五百匹。其萬紀又奸狀漸露，仁發亦解黜，萬紀貶連州司馬。朝廷咸相慶賀焉。

57	貞觀六年，有人告尚書右丞魏徵，言其阿黨親戚。太宗使御史大夫溫彥博案驗其事，乃言者不直。彥博奏稱，徵既為人所道，雖在無私，亦有可責。遂令彥博謂徵曰：「爾諫正我數百條，豈以此小事，便損眾美。自今已後，不得不存形跡。」居數日，太宗問徵曰：「昨來在外，聞有何不是事？」徵曰：「前日令彥博宣敕語臣云：『因何不存形跡？』此言大不是。臣聞君臣同氣，義均一體。未聞不存公道，惟事形跡。若君臣上下，同遵此路，則邦國之興喪，或未可知！」太宗瞿然改容曰：「前發此語，尋已悔之，實大不是，公亦不得遂懷隱避。」徵乃拜而言曰：「臣以身許國，直道而行，必不敢有所欺負。但願陛下使臣為良臣，勿使臣為忠臣。」太宗曰：「忠良有異乎？」徵曰：「良臣使身獲美名，君受顯號，子孫傳世，福祿無疆。忠臣身受誅夷，君陷大惡，家國並喪，獨有其名。以此而言，相去遠矣。」太宗曰：「君但莫違此言，我必不忘社稷之計。」乃賜絹二百匹。

58	貞觀六年，匈奴克平，遠夷入貢，符瑞日至，年穀頻登。岳牧等屢請封禪，群臣等又稱述功德，以為「時不可失，天不可違，今行之，臣等猶謂其晚」。惟魏徵以為不可。太宗曰：「朕欲得卿直言之，勿有所隱。朕功不高耶？」曰：「高矣。」「德未厚耶？」曰：：厚矣。」「華夏未安耶？」曰：「安矣。」「遠夷未慕耶？」曰：「慕矣。」「符端未至耶？」曰：「至矣。」年穀未登耶？」曰：「登矣。」然則何為不可？」對曰：「陛下功高矣，民未懷惠。德厚矣，澤未旁流。華夏安矣，未足以供事。遠夷慕矣，無以供其求。符端雖臻，而罻羅猶密。積歲豐稔，而倉廩尚虛。此臣所以竊謂未可。臣未能遠譬，且借近喻於人。有人長患疼痛，不能任持，療理且愈，皮骨僅存，便欲負一石米，日行百里，必不可得。隋氏之亂，非止十年。陛下為之良醫，除其疾苦，雖已乂安，未甚充實，告成天地，臣竊有疑。且陛下東封，萬國咸萃，要荒之外，莫不奔馳。今自伊、洛之東，暨乎海、岱，萑莽巨澤，茫茫千里，人煙斷絕，雞犬不聞，道路蕭條，進退艱阻。寧可引彼戎狄，示以虛弱？竭財以賞，未厭遠人之望；加年給復，不償百姓之勞。或遇水旱之災，風雨之變，庸夫邪議，悔不可追。豈獨臣之誠懇，亦有輿人之論。」太宗稱善，於是乃止。

59	貞觀七年，蜀王妃父楊譽，在省競婢，都官郎中薛仁方留身勘問，未及予奪。其子為千牛，於殿庭陳訴云：「五品以上非反逆不合留身，以是國親，故生節目，不肯決斷，淹留歲月。」太宗聞之，怒曰：「知是我親戚，故作如此艱難。」即令杖仁方一百，解所任官。魏征進曰：「城狐社鼠皆微物，為其有所憑恃，故除之猶不易。況世家貴戚，舊號難理，漢、晉以來，不能禁禦，武德之中，以多驕縱，陛下登極，方始蕭條。仁方既是職司，能為國家守法，豈可枉加刑罰，以成外戚之私乎！此源一開，萬端爭起，後必悔之，將無所及。自古能禁斷此事，惟陛下一人。備豫不虞，為國常道，豈可以水未橫流，便欲自毀堤防？臣竊思度，未見其可。」太宗曰：「誠如公言，向者不思。然仁方輒禁不言，頗是專權，雖不合重罪，宜少加懲肅。」乃令杖二十而赦之。

60	貞觀八年，左僕射房玄齡、右僕射高士廉於路逢少府監竇德素，問北門近來更何營造。德素以聞。太宗乃謂玄齡曰：「君但知南衙事，我北門少有營造，何預君事？」玄齡等拜謝。魏征進曰：「臣不解陛下責，亦不解玄齡、士廉拜謝。玄齡既任大臣，即陛下股肱耳目，有所營造，何容不知？責其訪問官司，臣所不解。且所為有利害，役工有多少，陛下所為善，當助陛下成之；所為不是，雖營造，當奏陛下罷之。此乃君使臣、臣事君之道。玄齡等問既無罪，而陛下責之，臣所不解；玄齡等不識所守，但知拜謝，臣亦不解。」太宗深愧之。

61	貞觀八年，先是桂州都督李弘節以清慎聞，及身歿後，其家賣珠。太宗聞之，乃宣於朝曰：「此人生平，宰相皆言其清，今日既然，所舉者豈得無罪？必當深理之，不可舍也。」侍中魏徵承間言曰：「陛下生平言此人濁，未見受財之所，今聞其賣珠，將罪舉者，臣不知所謂。自聖朝以來，為國盡忠，清貞慎守，終始不渝，屈突通、張道源而已。通子三人來選，有一匹羸馬，道源兒子不能存立，未見一言及之。今弘節為國立功，前後大蒙賞賚，居官歿後，不言貪殘，妻子賣珠，未為有罪。審其清者，無所存問，疑其濁者，旁責舉人，雖云疾惡不疑，是亦好善不篤。臣竊思度，未見其可，恐有識聞之，必生橫議。」太宗撫掌曰：「造次不思，遂有此語，方知談不容易。並勿問之。其屈突通、張道源兒子，宜各與一官。」

62	貞觀九年，北蕃歸朝人奏：「突厥內大雪，人饑，羊馬並死。中國人在彼者，皆入山作賊，人情大惡。」太宗謂侍臣曰：「觀古人君，行仁義、任賢良則理；行暴亂、任小人則敗。突厥所信任者，並共公等見之，略無忠正可取者。頡利復不憂百姓，恣情所為，朕以人事觀之，亦何可久矣？」魏征進曰：「昔魏文侯問李克：『諸侯誰先亡？』克曰：『吳先亡。』文侯曰：『何故？』克曰：『數戰數勝，數勝則主驕，數戰則民疲，不亡何待？』頡利逢隋末中國喪亂，遂恃眾內侵，今尚不息，此其必亡之道。」太宗深然之。

63	貞觀十年，越王，長孫皇后所生，太子介弟，聰敏絕倫，太宗特所寵異。或言三品以上皆輕蔑王者，意在譖侍中魏徵等，以激上怒。上御齊政殿，引三品已上入坐定，大怒作色而言曰：「我有一言，向公等道。往前天子，即是天子，今時天子，非天子耶？往年天子兒，是天子兒，今日天子兒，非天子兒耶？我見隋家諸王，達官已下，皆不免被其躓頓。我之兒子，自不許其縱橫，公等所容易過，得相共輕蔑。我若縱之，豈不能躓頓公等！」玄齡等戰慄，皆拜謝。征正色而諫曰：「當今群臣，必無輕蔑越王者。然在禮，臣、子一例，《傳》稱，王人雖微，列入諸侯之上。諸侯用之為公，即是公；用之為卿，即是卿。若不為公卿，即下士於諸侯也。今三品以上，列為公卿，並天子大臣，陛下所加敬異。縱其小有不是，越王何得輒加折辱？若國家紀綱廢壞，臣所不知。以當今聖明之時，越王豈得如此。且隋高祖不知禮義，寵樹諸王，使行無禮，尋以罪黜，不可為法，亦何足道？」太宗聞其言，喜形於色，謂群臣曰：「凡人言語理到，不可不伏。朕之所言，當身私愛；魏徵所論，國家大法。朕向者忿怒，自謂理在不疑，及見魏徵所論，始覺大非道理。為人君言，何可容易！」召玄齡等而切責之，賜征絹一千匹。

64	貞觀十年，太宗謂侍臣曰：「太子保傅，古難其選。成王幼小，以周、召為保傅，左右皆賢，足以長仁，致理太平，稱為聖主。及秦之胡亥，始皇所愛，趙高作傅，教以刑法。及其篡也，誅功臣，殺親戚，酷烈不已，旋踵亦亡。以此而言，人之善惡，誠由近習。朕弱冠交游，惟柴紹、竇誕等，為人既非三益，及朕居茲寶位，經理天下，雖不及堯、舜之明，庶免乎孫皓、高緯之暴。以此而言，復不由染，何也？」魏徵曰：「中人可與為善，可與為惡，然上智之人自無所染。陛下受命自天，平定寇亂，救萬民之命，理致升平，豈紹、誕之徒能累聖德？但經云：『放鄭聲，遠佞人。』近習之間，尤宜深慎。」太宗曰：「善。」

65	貞觀十一年，所司奏凌敬乞貸之狀，太宗責侍中魏徵等濫進人。徵曰：「臣等每蒙顧問，常具言其長短。有學識，強諫諍，是其所長；愛生活，好經營，是其所短。今凌敬為人作碑文，教人讀《漢書》，因茲附托，回易求利，與臣等所說不同。陛下未用其長，惟見其短，以為臣等欺罔，實不敢心伏。」太宗納之。

66	貞觀十一年，太宗謂侍臣曰：「朕昨往懷州，有上封事者云：『何為恆差山東眾丁於苑內營造？即日徭役，似不下隋時。懷、洛以東，殘人不堪其命，而田獵猶數，驕逸之主也。今者復來懷州田獵，忠諫不復至洛陽矣。』四時蒐田，既是帝王常禮，今日懷州，秋毫不干於百姓。凡上書諫正，自有常準，臣貴有詞，主貴能改。如斯詆毀，有似咒詛。」侍中魏徵奏稱：「國家開直言之路，所以上封事者尤多。陛下親自披閱，或冀臣言可取，所以僥幸之士得肆其醜。臣諫其君，甚須折衷，從容諷諫。漢元帝嘗以酎祭宗廟，出便門，御樓船。御史大夫薛廣德當乘輿免冠曰：『宜從橋，陛下不聽臣言，臣自刎，以頸血污車輪，陛下不入廟矣。』元帝不悅。光祿卿張猛進曰：『臣聞主聖臣直，乘船危，就橋安。聖主不乘危，廣德言可聽。』元帝曰：『曉人不當如是耶！』乃從橋。以此而言，張猛可謂直臣諫君也。」太宗大悅。

67	貞觀十二年，太宗謂魏徵曰：「比來所行得失政化，何如往前？」對曰：「若恩威所加，遠夷朝貢，比於貞觀之始，不可等級而言。若德義潛通，民心悅服，比於貞觀之初，相去又甚遠。」太宗曰：「遠夷來服，應由德義所加。往前功業，何因益大？」徵曰：「昔者四方未定，常以德義為心。旋以海內無虞，漸加驕奢自溢。所以功業雖盛，終不如往初。」太宗又曰：「所行比往前何為異？」徵曰：「貞觀之初，恐人不言，導之使諫。三年已後，見人諫，悅而從之。一二年來，不悅人諫，雖黽勉聽受，而意終不平，諒有難色。」太宗曰：「於何事如此？」對曰：「即位之初，處元律師死罪，孫伏伽諫曰：『法不至死，無容濫加酷罰。』遂賜以蘭陵公主園，直錢百萬。人或曰：『所言乃常事，而所賞太厚。』答曰：『我即位來，未有諫者，所以賞之。』此導之使言也。徐州司戶柳雄於隋資妄加階級。人有告之者，陛下令其自首，不首與罪。遂固言是實，竟不肯首。大理推得其偽，將處雄死罪，少卿戴胄奏法止合徒。陛下曰：『我已與其斷當訖，但當與死罪。』胄曰：『陛下既不然，即付臣法司。罪不合死，不可酷濫。』陛下作色遣殺，胄執之不已，至於四五，然後赦之。乃謂法司曰：『但能為我如此守法，豈畏濫有誅夷。』此則悅以從諫也。往年陜縣丞皇甫德參上書，大忤聖旨，陛下以為訕謗。臣奏稱上書不激切，不能起人主意，激切即似訕謗。於時雖從臣言，賞物二十段，意甚不平，難於受諫也。」太宗曰：「誠如公言，非公無能道此者。人皆苦不自覺，公向未道時，都自謂所行不變。及見公論說，過失堪驚。公但存此心，朕終不違公語。」

68	貞觀十二年，太宗東巡狩，將入洛，次於顯仁宮，宮苑官司多被責罰。侍中魏征進言曰：「陛下今幸洛州，為是舊征行處，庶其安定，故欲加恩故老。城郭之民未蒙德惠，官司苑監多及罪辜，或以供奉之物不精，又以不為獻食。此則不思止足，志在奢靡，既乖行幸本心，何以副百姓所望？隋主先命在下多作獻食，獻食不多，則有威罰。上之所好，下必有甚，競為無限，遂至滅亡。此非載籍所聞，陛下目所親見。為其無道，故天命陛下代之。當戰戰慄慄，每事省約，參蹤前列，昭訓子孫，奈何今日欲在人之下？陛下若以為足，今日不啻足矣；若以為不足，萬倍於此，亦不足也。」太宗大驚曰：「非公，朕不聞此言。自今已後，庶幾無如此事。」

69	貞觀三年，太宗謂侍臣曰：「君臣本同治亂，共安危，若主納忠諫，臣進直言，斯故君臣合契，古來所重。若君自賢，臣不匡正，欲不危亡，不可得也。君失其國，臣亦不能獨全其家。至如隋煬帝暴虐，臣下鉗口，卒令不聞其過，遂至滅亡，虞世基等尋亦誅死。前事不遠，朕與卿等可得不慎，無為後所嗤！」

70	貞觀四年，太宗論隋日禁囚。魏徵對曰：「臣往在隋朝，曾聞有盜發，煬帝令於士澄捕逐。但有疑似，苦加拷掠，枉承賊者二千餘人，並令同日斬決。大理丞張元濟怪之，試尋其狀。乃有六七人，盜發之日，先禁他所，被放才出，亦遭推勘，不勝苦痛，自誣行盜。元濟因此更事究尋，二千人內惟九人逗遛不明。官人有諳識者，就九人內四人非賊。有司以煬帝已令斬決，遂不執奏，並殺之。」太宗曰：「非是煬帝無道，臣下亦不盡心。須相匡諫，不避誅戮，豈得惟行諂佞，茍求悅譽？君臣如此，何得不敗？朕賴公等共相輔佐，遂令囹圄空虛。願公等善始克終，恆如今日！」

71	貞觀六年，太宗謂侍臣曰：「朕聞周、秦初得天下，其事不異。然周則惟善是務，積功累德，所以能保八百之基。秦乃恣其奢淫，好行刑罰，不過二世而滅。豈非為善者福祚延長，為惡者降年不永？朕又聞桀、紂帝王也，以匹夫比之，則以為辱；顏、閔匹夫也，以帝王比之，則以為榮。此亦帝王深恥也。朕每將此事以為鑒戒，常恐不逮，為人所笑。」魏徵對曰：「臣聞魯哀公謂孔子曰：『有人好忘者，移宅乃忘其妻。』孔子曰：『又有好忘甚於此者，丘見桀、紂之君乃忘其身。』願陛下每以此為慮，庶免後人笑爾。」

72	貞觀十四年，太宗以高昌平，召侍臣賜宴於兩儀殿，謂房玄齡曰：「高昌若不失臣禮，豈至滅亡？朕平此一國，甚懷危懼，惟當戒驕逸以自防，納忠謇以自正。黜邪佞，用賢良，不以小人之言而議君子，以此慎守，庶幾於獲安也。」魏徵進曰：「臣觀古來帝王撥亂創業，必自戒懼，採芻蕘之議，從忠讜之言。天下既安，則瓷情肆欲，甘樂諂諛，惡聞正諫。張良，漢王計畫之臣，及高祖為天子，將廢嫡立庶，良曰：『今日之事，非口舌所能爭也。』終不敢復有開說。況陛下功德之盛，以漢祖方之，彼不足準。即位十有五年，聖德光被，今又平殄高昌。屢以安危系意，方欲納用忠良，開直言之路，天下幸甚。昔齊桓公與管仲、鮑叔牙、寧戚四人飲，桓公謂叔牙曰：『盍起為寡人壽乎？』叔牙奉觴而起曰：『願公無忘出在莒時，使管仲無忘束縛於魯時，使寧戚無忘飯牛車下時。』桓公避席再拜曰：『寡人與二大夫能無忘夫子之言，則社稷不危矣！』」太宗謂徵曰：「朕必不敢忘布衣時，公不得忘叔牙之為人也。」

73	貞觀十五年，太宗問特進魏徵曰：「朕克己為政，仰企前烈。至於積德、累仁、豐功、厚利，四者常以為稱首，朕皆庶幾自勉。人苦不能自見，不知朕之所行，何等優劣？」徵對曰：「德、仁、功、利，陛下兼而行之。然則內平禍亂，外除戎狄，是陛下之功。安諸黎元，各有生業，是陛下之利。由此言之，功利居多，惟德與仁，願陛下自強不息，必可致也。」

74	貞觀十七年，太宗謂侍臣曰：「自古草創之主，至於子孫多亂，何也？」司空房玄齡曰：「此為幼主生長深宮，少居富貴，未嘗識人間情偽，治國安危，所以為政多亂。」太宗曰：「公意推過於主，朕則歸咎於臣。夫功臣子弟多無才行，藉祖父資蔭遂處大官，德義不修，奢縱是好。主既幼弱，臣又不才，顛而不扶，豈能無亂？隋煬帝錄宇文述在藩之功，擢化及於高位，不思報效，翻行弒逆。此非臣下之過歟？朕發此言，欲公等戒勖子弟，使無愆過，即家國之慶也。」太宗又曰：「化及與玄感，即隋大臣受恩深者子孫，皆反，其故何也？」岑文本對曰：「君子乃能懷德荷恩，玄感、化及之徒，並小人也。古人所以貴君子而賤小人。」太宗曰：「然。」

75	貞觀元年，太宗謂房玄齡等曰：「致治之本，惟在於審。量才授職，務省官員。故《書》稱：『任官惟賢才。』又云：『官不必備，惟其人。』若得其善者，雖少亦足矣；其不善者，縱多亦奚為？古人亦以官不得其才，比於畫地作餅，不可食也。《詩》曰：『謀夫孔多，是用不就。』又孔子曰：『官事不攝，焉得儉？』且『千羊之皮，不如一狐之腋。』此皆載在經典，不能具道。當須更並省官員，使得各當所任，則無為而治矣。卿宜詳思此理，量定庶官員位。」玄齡等由是所置文武總六百四十員。太宗從之，因謂玄齡曰：「自此倘有樂工雜類，假使術逾儕輩者，只可特賜錢帛以賞其能，必不可超授官爵，與夫朝賢君子比肩而立，同坐而食，遣諸衣冠以為恥累。」

76	貞觀二年，太宗謂侍臣曰：「朕每夜恆思百姓間事，或至夜半不寐。惟恐都督、刺史堪養百姓以否。故於屏風上錄其姓名，坐臥恆看，在官如有善事，亦具列於名下。朕居深宮之中，視聽不能及遠，所委者惟都督、刺史，此輩實治亂所系，尤須得人。」

77	貞觀二年，太宗謂尚書右僕射封德彞曰：「致安之本，惟在得人。比來命卿舉賢，未嘗有所推薦。天下事重，卿宜分朕憂勞，卿既不言，朕將安寄？」對曰：「臣愚豈敢不盡情，但今未見有奇才異能。」太宗曰：「前代明王使人如器，皆取士於當時，不借才於異代。豈得待夢傅說，逢呂尚，然後為政乎？且何代無賢，但患遺而不知耳！」德彞慚赧而退。

78	貞觀二年，太宗謂房玄齡、杜如晦曰：「公為僕射，當助朕憂勞，廣開耳目，求訪賢哲。比聞公等聽受辭訟，日有數百。此則讀符牒不暇，安能助朕求賢哉？」因敕尚書省，細碎務皆付左右丞，惟冤滯大事合聞奏者，關於僕射。

79	貞觀三年，太宗謂吏部尚書杜如晦曰：「比見吏部擇人，惟取其言詞刀筆，不悉其景行。數年之後，惡跡始彰，雖加刑戮，而百姓已受其弊。如何可獲善人？」如晦對曰：「兩漢取人，皆行著鄉閭，州郡貢之，然後入用，故當時號為多士。今每年選集，向數千人，厚貌飾詞，不可知悉，選司但配其階品而已。銓簡之理，實所未精，所以不能得才。」太宗乃將依漢時法令，本州闢召，會功臣等將行世封事，遂止。

80	貞觀六年，太宗謂魏徵曰：「古人云，王者須為官擇人，不可造次即用。朕今行一事，則為天下所觀；出一言，則為天下所聽。用得正人，為善者皆勸；誤用惡人，不善者競進。賞當其勞，無功者自退；罰當其罪，為惡者戒懼。故知賞罰不可輕行，用人彌須慎擇。」徵對曰：「知人之事，自古為難，故考績黜陟，察其善惡。今欲求人，必須審訪其行。若知其善，然後用之，設令此人不能濟事，只是才力不及，不為大害。誤用惡人，假令強幹，為害極多。但亂世惟求其才，不顧其行。太平之時，必須才行俱兼，始可任用。」

81	貞觀十一年，侍御史馬周上疏曰：「理天下者以人為本，欲令百姓安樂，惟在刺史、縣令。縣令既眾，不可皆賢，若每州得良刺史，則合境蘇息。天下刺史悉稱聖意，則陛下可端拱巖廊之上，百姓不慮不安。自古郡守、縣令，皆妙選賢德，欲有遷擢為將相，必先試以臨人，或從二千石入為丞相及司徒、太尉者。朝廷必不可獨重內臣，外刺史、縣令，遂輕其選。所以百姓未安，殆由於此。」太宗因謂侍臣曰：「刺史朕當自簡擇；縣令詔京官五品已上，各舉一人。」

82	貞觀十一年，治書侍御史劉洎以為左右丞宜特加精簡，上疏曰：「臣聞尚書萬機，實為政本，伏尋此選，授任誠難。是以八座比於文昌，二丞方於管轄，爰至曹郎，上應列宿，茍非稱職，竊位興譏。伏見比來尚書省詔敕稽停，文案壅滯，臣誠庸劣，請述其源。貞觀之初，未有令、僕，於時省務繁雜，倍多於今。而左丞戴胄、右丞魏徵並曉達吏方，質性平直，事應彈舉，無所回避，陛下又假以恩慈，自然肅物。百司匪懈，抑此之由。及杜正倫續任右丞，頗亦厲下。比者綱維不舉，並為勛親在位，器非其任，功勢相傾。凡在官寮，未循公道，雖欲自強，先懼囂謗。所以郎中予奪，惟事咨稟；尚書依違，不能斷決。或糾彈聞奏，故事稽延，案雖理窮，仍更盤下。去無程限，來不責遲，一經出手，便涉年載。或希旨失情，或避嫌抑理。勾司以案成為事了，不究是非；尚書用便僻為奉公，莫論當否。互相姑息，惟事彌縫。且選眾授能，非才莫舉，天工人代，焉可妄加？至於懿戚元勛，但宜優其禮秩，或年高及耄，或積病智昏，既無益於時宜，當置之以閑逸。久妨賢路，殊為不可。將救茲弊，且宜精簡尚書左右丞及左右郎中。如並得人，自然綱維備舉，亦當矯正趨競，豈惟息其稽滯哉！」疏奏，尋以洎為尚書右丞。

83	貞觀十三年，太宗謂侍臣曰：「朕聞太平後必有大亂，大亂後必有太平。大亂之後，即是太平之運也。能安天下者，惟在用得賢才。公等既不知賢，朕又不可遍識，日復一日，無得人之理。今欲令人自舉，於事何如？」魏徵對曰：「知人者智，自知者明。知人既以為難，自知誠亦不易。且愚暗之人，皆矜能伐善，恐長澆競之風，不可令其自舉。」

84	貞觀十四年，特進魏徵上疏曰：
	臣聞知臣莫若君，知子莫若父。父不能知其子，則無以睦一家；君不能知其臣，則無以齊萬國。萬國咸寧，一人有慶，必藉忠良作弼，俊乂在官，則庶績其凝，無為而化矣。故堯、舜、文、武見稱前載，咸以知人則哲，多士盈朝，元、凱翼巍巍之功，周、召光煥乎之美。然則四岳、九官、五臣、十亂，豈惟生之於曩代，而獨無於當今者哉？在乎求與不求，好與不好耳！何以言之？夫美玉明珠，孔翠犀象，大宛之馬，西旅之獒，或無足也，或無情也，生於八荒之表，途遙萬里之外，重譯入貢，道路不絕者，何哉？蓋由乎中國之所好也。況從仕者懷君之榮，食君之祿，率之以義，將何往而不至哉？臣以為與之為孝，則可使同乎曾參、子騫矣；與之為忠，則可使同乎龍逄、比干矣；與之為信，則可使同乎尾生、展禽矣；與之為廉，則可使同乎伯夷、叔齊矣。
	然而今之群臣，罕能貞白卓異者，蓋求之不切，勵之未精故也。若勖之以公忠，期之以遠大，各有職分，得行其道；貴則觀其所舉，富則觀其所養，居則觀其所好，習則觀其所言，窮則觀其所不受，賤則觀其所不為；因其材以取之，審其能以任之，用其所長，掩其所短；進之以六正，戒之以六邪，則不嚴而自勵，不勸而自勉矣。故《說苑》曰：「人臣之行，有六正六邪。行六正則榮，犯六邪則辱。何謂六正？一曰萌芽未動，形兆未見，昭然獨見存亡之機，得失之要，預禁乎未然之前，使主超然立乎顯榮之處，如此者，聖臣也。二曰虛心盡意，日進善道，勉主以禮義，諭主以長策，將順其美，匡救其惡，如此者，良臣也。三曰夙興夜寐，進賢不懈，數稱往古之行事，以厲主意，如此者，忠臣也。四曰明察成敗，早防而救之，塞其間，絕其源，轉禍以為福，使君終以無憂，如此者，智臣也。五曰守文奉法，任官職事，不受贈遺，辭祿讓賜，飲食節儉，如此者，貞臣也。六曰家國昏亂，所為不諛，敢犯主之嚴顏，面言主之過失，如此者，直臣也。是謂六正。何謂六邪？一曰安官貪祿，不務公事，與世浮沉，左右觀望，如此者，具臣也，二曰主所言皆曰善，主所為皆曰可，隱而求主之所好而進之，以快主之耳目，偷合茍容，與主為樂，不顧其後害，如此者，諛臣也。三曰內實險詖，外貌小謹，巧言令色，妒善嫉賢，所欲進，則明其美、隱其惡，所欲退，則明其過、匿其美，使主賞罰不當，號令不行，如此者，奸臣也。四曰智足以飾非，辯足以行說，內離骨肉之親，外構朝廷之亂，如此者，讒臣也。五曰專權擅勢，以輕為重，私門成黨，以富其家，擅矯主命，以自貴顯，如此者，賊臣也。六曰諂主以佞邪，陷主於不義，朋黨比周，以蔽主明，使白黑無別，是非無間，使主惡布於境內，聞於四鄰，如此者，亡國之臣也。是謂六邪。賢臣處六正之道，不行六邪之術，故上安而下治。生則見樂，死則見思，此人臣之術也。」《禮記》曰：「權衡誠懸，不可欺以輕重。繩墨誠陳，不可欺以曲直。規矩誠設，不可欺以方圓。君子審禮，不可誣以奸詐。」然則臣之情偽，知之不難矣。又設禮以待之，執法以御之，為善者蒙賞，為惡者受罰，安敢不企及乎？安敢不盡力乎？
	國家思欲進忠良，退不肖，十有餘載矣，徒聞其語，不見其人，何哉？蓋言之是也，行之非也。言之是，則出乎公道，行之非，則涉乎邪徑。是非相亂，好惡相攻。所愛雖有罪，不及於刑；所惡雖無辜，不免於罰。此所謂愛之欲其生，惡之欲其死者也。或以小惡棄大善，或以小過忘大功。此所謂君之賞不可以無功求，君之罰不可以有罪免者也。賞不以勸善，罰不以懲惡，而望邪正不惑，其可得乎？若賞不遺疏遠，罰不阿親貴，以公平為規矩，以仁義為準繩，考事以正其名，循名以求其實，則邪正莫隱，善惡自分。然後取其實，不尚其華，處其厚，不居其薄，則不言而化，期月而可知矣。若徒愛美錦，而不為民擇官，有至公之言，無至公之實，愛而不知其惡，憎而遂忘其善，徇私情以近邪佞，背公道而遠忠良，則雖夙夜不怠，勞神苦思，將求至理，不可得也。
	書奏，太宗甚嘉納之。

85	貞觀二十一年，太宗在翠微宮，授司農卿李緯戶部尚書。房玄齡是時留守京城。會有自京師來者，太宗問曰：「玄齡聞李緯拜尚書，如何？」對曰：「但云『李緯大好髭須』，更無他語。」由是遽改授緯洛州刺史。

86	貞觀元年，封中書令房玄齡為邗國公，兵部尚書杜如晦為蔡國公，吏部尚書長孫無忌為齊國公，並為第一等，食邑實封一千三百戶。皇從父淮安王神通上言：「義旗初起，臣率兵先至，今玄齡等刀筆之人，功居第一，臣竊不服。」太宗曰：「國家大事，惟賞與罰。賞當其勞，無功者自退；罰當其罪，為惡者咸懼。則知賞罰不可輕行也。今計勛行賞，玄齡等有籌謀帷幄、畫定社稷之功，所以漢之蕭何，雖無汗馬，指蹤推轂，故得功居第一。叔父於國至親，誠無愛惜，但以不可緣私濫與勛臣同賞矣。」由是諸功臣自相謂曰：「陛下以至公，賞不私其親，吾屬何可妄訴。」初，高祖舉宗正籍，弟侄、再從、三從孩童已上封王者數十人。至是，太宗謂群臣曰：「自兩漢已降，惟封子及兄弟，其疏遠者，非有大功，如漢之賈、澤，並不得受封。若一切封王，多給力役，乃至勞苦萬姓，以養己之親屬。」於是宗室先封郡王其間無功者，皆降為郡公。

87	貞觀十一年，太宗以周封子弟，八百餘年，秦罷諸侯，二世而滅，呂后欲危劉氏，終賴宗室獲安，封建親賢，當是子孫長久之道。乃定制，以子弟荊州都督荊王元景、安州都督吳王恪等二十一人，又以功臣司空趙州刺史長孫無忌、尚書左僕射宋州刺史房玄齡等一十四人，並為世襲刺史。禮部侍郎李百藥奏論駁世封事曰：
	臣聞經國庇民，王者之常制；尊主安上，人情之大方。思闡治定之規，以弘長世之業，萬古不易，百慮同歸。然命歷有賒促之殊，邦家有治亂之異，遐觀載籍，論之詳矣。咸云周過其數，秦不及期，存亡之理，在於郡國。周氏以鑒夏、殷之長久，遵黃唐之並建，維城磐石，深根固本，雖王綱弛廢，而枝幹相持，故使逆節不生，宗祀不絕。秦氏背師古之訓，棄先王之道，踐華恃險，罷侯置守，子弟無尺土之邑，兆庶罕共治之憂，故一夫號呼而七廟隳圯。
	臣以為自古皇王，君臨宇內，莫不受命上玄，冊名帝錄，締構遇興王之運，殷憂屬啟聖之期。雖魏武攜養之資，漢高徒役之賤，非止意有覬覦，推之亦不能去也。若其獄訟不歸，菁華已竭，雖帝堯之光被四表，大舜之上齊七政，非止情存揖讓，守之亦不可焉。以放勛、重華之德，尚不能克昌厥後，是知祚之長短，必在於天時，政或興衰，有關於人事。隆周卜世三十，卜年七百，雖淪胥之道斯極，而文、武之器尚存，斯龜鼎之祚，已懸定於杳冥也。至使南征不返，東遷避逼，禋祀闕如，郊畿不守，此乃陵夷之漸，有累於封建焉。暴秦運距閏餘，數終百六，受命之主，德異禹、湯，繼世之君，才非啟、誦，借使李斯、王綰之輩盛開四履，將閭、子嬰之徒俱啟千乘，豈能逆帝子之勃興，抗龍顏之基命者也！
	然則得失成敗，各有由焉。而著述之家，多守常轍，莫不情忘今古，理蔽澆淳，欲以百王之季，行三代之法，天下五服之內，盡封諸侯，王畿千里之間，俱為採地。是則以結繩之化行虞、夏之朝，用象刑之典治劉、曹之末，紀綱弛紊，斷可知焉。鍥船求劍，未見其可；膠柱成文，彌多所惑。徒知問鼎請隧，有懼霸王之師；白馬素車，無復藩維之援。不悟望夷之釁，未堪羿、浞之災；既罹高貴之殃，寧異申、繒之酷。此乃欽明昏亂，自革安危，固非守宰公侯，以成興廢。且數世之後，王室浸微，始自藩屏，化為仇敵。家殊俗，國異政，強陵弱，眾暴寡，疆場彼此，干戈侵伐。狐駘之役，女子盡髽；崤陵之師，只輪不反。斯蓋略舉一隅，其餘不可勝數。陸士衡方規規然云：「嗣王委其九鼎，兇族據其天邑，天下晏然，以治待亂。」何斯言之謬也！而設官分職，任賢使能，以循良之才，膺共治之寄，刺舉分竹，何世無人。至使地或呈祥，天不愛寶，民稱父母，政比神明。曹元首方區區然稱：「與人共其樂者人必憂其憂，與人同其安者人必拯其危。」豈容以為侯伯則同其安危，任之牧宰則殊其憂樂？何斯言之妄也！
	封君列國，藉其門資，忘其先業之艱難，輕其自然之崇貴，莫不世增淫虐，代益驕侈。離宮別館，切漢凌雲，或刑人力而將盡，或召諸侯而共落。陳靈則君臣悖禮，共侮徵舒；衛宣則父子聚麀，終誅壽、朔。乃云為己思治，豈若是乎？內外群官，選自朝廷，擢士庶以任之，澄水鏡以鑒之，年勞優其階品，考績明其黜陟。進取事切，砥礪情深，或俸祿不入私門，妻子不之官舍。班條之貴，食不舉火；剖符之重，居惟飲水。南陽太守，弊布裹身；萊蕪縣長，凝塵生甑。專云為利圖物，何其爽歟！總而言之，爵非世及，用賢之路斯廣；民無定主，附下之情不固。此乃愚智所辨，安可惑哉？至如滅國弒君，亂常幹紀，春秋二百年間，略無寧歲。次睢咸秩，遂用玉帛之君；魯道有蕩，每等衣裳之會。縱使西漢哀、平之際，東洛桓、靈之時，下吏淫暴，必不至此。為政之理，可以一言蔽焉。
	伏惟陛下握紀御天，膺期啟聖，救億兆之焚溺，掃氛祲於寰區。創業垂統，配二儀以立德；發號施令，妙萬物而為言。獨照神衷，永懷前古，將復五等而修舊制，建萬國以親諸侯。竊以漢、魏以還，餘風之弊未盡；勛、華既往，至公之道斯革。況晉氏失馭，宇縣崩離；後魏乘時，華夷雜處。重以關河分阻，吳、楚懸隔，習文者學長短縱橫之術，習武者盡干戈戰爭之心，畢為狙詐之階，彌長澆浮之俗。開皇在運，因藉外家。驅御群英，任雄猜之數；坐移明運，非克定之功。年逾二紀，民不見德。及大業嗣立，世道交喪，一時一物，掃地將盡，雖天縱神武，削平寇虐，兵威不息，勞止未康。
	自陛下仰順聖慈，嗣膺寶歷，情深致治，綜核前王。雖至道無名，言象所紀，略陳梗概，安所庶幾。愛敬烝烝，勞而不倦，大舜之孝也。訪安內豎，親嘗御膳，文王之德也。每憲司讞罪，尚書奏獄，大小必察，枉直咸舉，以斷趾之法，易大闢之刑，仁心隱惻，貫徹幽顯，大禹之泣辜也。正色直言，虛心受納，不簡鄙訥，無棄芻蕘，帝堯之求諫也。弘獎名教，勸勵學徒，既擢明經於青紫，將升碩儒於卿相，聖人之善誘也。群臣以宮中暑濕，寢膳或乖，請移御高明，營一小閣，遂惜十家之產，竟抑子來之願，不吝陰陽之感，以安卑陋之居。頃歲霜儉，普天饑饉，喪亂甫爾，倉廩空虛。聖情矜愍，勤加賑恤，竟無一人流離道路，猶且食惟藜藿，樂徹簨簴，言必淒動，貌成臒瘦。公旦喜於重譯，文命矜其即敘。陛下每見四夷款附，萬里歸仁，必退思進省，凝神動慮，恐妄勞中國，以求遠方，不藉萬古之英聲，以存一時之茂實。心切憂勞，志絕游幸，每旦視朝，聽受無倦，智周於萬物，道濟於天下。罷朝之後，引進名臣，討論是非，備盡肝膈，惟及政事，更無異辭。才日昃，必命才學之士，賜以清閑，高談典籍，雜以文詠，間以玄言，乙夜忘疲，中宵不寐。此之四道，獨邁往初，斯實生民以來，一人而已。弘茲風化，昭示四方，信可以期月之間，彌綸天壤。而淳粹尚阻，浮詭未移，此由習之久，難以卒變。請待斫雕成器，以質代文，刑措之教一行，登封之禮云畢，然後定疆理之制，議山河之賞，未為晚焉。《易》稱：「天地盈虛，與時消息，況於人乎？」美哉斯言也。
	中書舍人馬周又上疏曰：
	伏見詔書令宗室勛賢作鎮藩部，貽厥子孫，嗣守其政，非有大故，無或黜免。臣竊惟陛下封植之者，誠愛之重之，欲其緒裔承守，與國無疆。何則？以堯、舜之父，猶有朱、均之子。況下此以還，而欲以父取兒，恐失之遠矣。倘有孩童嗣職，萬一驕逸，則兆庶被其殃，而國家受其敗。政欲絕之也，則子文之治猶在；政欲留之也，而欒黶之惡已彰。與其毒害於見存之百姓，則寧使割恩於已亡之一臣，明矣。然則向之所謂愛之者，乃適所以傷之也。臣謂宜賦以茅土，疇其戶邑，必有材行，隨器方授，則翰翮非強，亦可以獲免尤累。昔漢光武不任功臣以吏事，所以終全其世者，良由得其術也。願陛下深思其宜，使夫得奉大恩，而子孫終其福祿也。
	太宗並嘉納其言。於是竟罷子弟及功臣世襲刺史。

88	貞觀七年，授蜀王恪齊州都督。太宗謂侍臣曰：「父子之情，豈不欲常相見耶？但家國事殊，須出作藩屏。且令其早有定分，絕覬覦之心，我百年後，使其兄弟無危亡之患也。」

89	貞觀十一年，侍御史馬周上疏曰：「漢、晉以來，諸王皆為樹置失宜，不預立定分，以至於滅亡。人主熟知其然，但溺於私愛，故前車既覆而後車不改轍也。今諸王承寵遇之恩有過厚者，臣之愚慮，不惟慮其恃恩驕矜也。昔魏武帝寵樹陳思，及文帝即位，防守禁閉，有同獄囚，以先帝加恩太多，故嗣王從而畏之也。此則武帝之寵陳思，適所以苦之也。且帝子何患不富貴，身食大國，封戶不少，好衣美食之外，更何所須？而每年別加優賜，曾無紀極。俚語曰：『貧不學儉，富不學奢。』言自然也。今陛下以大聖創業，豈惟處置見在子弟而已，當須制長久之法，使萬代遵行。」疏奏，太宗甚嘉之，賜物百段。

90	貞觀十三年，諫議大夫褚遂良以每日特給魏王泰府料物，有逾於皇太子，上疏諫曰：「昔聖人制禮，尊嫡卑庶。謂之儲君，道亞霄極，甚為崇重，用物不計，泉貨財帛，與王者共之。庶子體卑，不得為例，所以塞嫌疑之漸，除禍亂之源。而先王必本於人情，然後制法，知有國家，必有嫡庶。然庶子雖愛，不得超越嫡子，正體特須尊崇。如不能明立定分，遂使當親者疏，當尊者卑，則佞巧之徒承機而動，私恩害公，惑志亂國。伏惟陛下功超萬古，道冠百王，發施號令，為世作法。一日萬機，或未盡美，臣職諫諍，無容靜默。伏見儲君料物，翻少魏王，朝野見聞，不以為是。《傳》曰：『臣聞愛子教以義方。』忠、孝、恭、儉，義方之謂。昔漢竇太后及景帝並不識義方之理，遂驕恣梁孝王，封四十餘城，苑方三百里，大營宮室，復道彌望，積財鏹巨萬計，出警入蹕，小不得意，發病而死。宣帝亦驕恣淮陽王，幾至於敗，賴其輔以退讓之臣，僅乃獲免。且魏王既新出閤，伏願恆存禮訓，妙擇師傅，示其成敗。既敦之以節儉，又勸之以文學。惟忠惟孝，因而獎之道德齊禮，乃為良器。此所謂聖人之教，不肅而成者也。」太宗深納其言。

91	貞觀十六年，太宗謂侍臣曰：「當今國家何事最急？各為我言之。」尚書右僕射高士廉曰：「養百姓最急。」黃門侍郎劉洎曰：「撫四夷急。」中書侍郎岑文本曰：「《傳》稱：『道之以德，齊之以禮。』由斯而言，禮義為急。」諫議大夫褚遂良曰：「即日四方仰德，不敢為非，但太子、諸王，須有定分，陛下宜為萬代法以遺子孫，此最當今日之急。」太宗曰：「此言是也。朕年將五十，已覺衰怠。既以長子守器東宮，諸弟及庶子數將四十，心常憂慮在此耳。但自古嫡庶無良佐，何嘗不傾敗家國。公等為朕搜訪賢德，以輔儲宮，爰及諸王，咸求正士。且官人事王，不宜歲久。歲久則分義情深，非意窺窬，多由此作，其王府官寮，勿令過四考。」

92	貞觀中，皇子年小者多授以都督、刺史，諫議大夫褚遂良上疏諫曰：「昔兩漢以郡國治人，除郡以外，分立諸子，割土封疆，雜用周制。皇唐郡縣，粗依秦法。皇子幼年，或授刺史。陛下豈不以王之骨肉，鎮捍四方，聖人造制，道高前古？臣愚見有小未盡。何者？刺史師帥，人仰以安。得一善人，部內蘇息；遇一不善人，闔州勞弊。是以人君愛恤百姓，常為擇賢。或稱河潤九里，京師蒙福；或與人興詠，生為立祠。漢宣帝云：『與我共理者，惟良二千石乎！』如臣愚見，陛下子內年齒尚幼，未堪臨民者，請且留京師，教以經學。一則畏天之威，不敢犯禁；二則觀見朝儀，自然成立。因此積習，自知為人，審堪臨州，然後遣出。臣謹按漢明、章、和三帝，能友愛子弟，自茲以降，以為準的。封立諸王，雖各有土，年尚幼小者，召留京師，訓以禮法，垂以恩惠。訖三帝世，諸王數十百人，惟二王稍惡，自餘皆沖和深粹。惟陛下詳察。」太宗嘉納其言。

93	貞觀三年，太子少師李綱有腳疾，不堪踐履。太宗賜步輿，令三衛舉入東宮，詔皇太子引上殿，親拜之，大見崇重。綱為太子陳君臣父子之道，問寢視膳之方，理順辭直，聽者忘倦。太子嘗商略古來君臣名教，竭忠盡節之事，綱懍然曰：「托六尺之孤，寄百里之命，古人以為難，綱以為易。」每吐論發言，皆辭色慷慨，有不可奪之志，太子未嘗不聳然禮敬。

94	貞觀六年，詔曰：「朕比尋討經史，明王聖帝曷嘗無師傅哉？前所進令遂不睹三師之位，意將未可，何以然？黃帝學大顛，顓頊學錄圖，堯學尹壽，舜學務成昭，禹學西王國，湯學威子伯，文王學子期，武王學虢叔。前代聖王，未遭此師，則功業不著乎天下，名譽不傳乎載籍。況朕接百王之末，智不同聖人，其無師傅，安可以臨兆民者哉？《詩》不云乎：『不愆不忘，率由舊章。』夫不學，則不明古道，而能政致太平者，未之有也。可即著令，置三師之位。」

95	貞觀八年，太宗謂侍臣曰：「上智之人，自無所染，但中智之人無恆，從教而變，況太子師保，古難其選。成王幼小，周、召為保傅。左右皆賢，日聞雅訓，足以長仁益德，使為聖君。秦之胡亥，用趙高作傅，教以刑法，及其嗣位，誅功臣，殺親族，酷暴不已，旋踵而亡。故知人之善惡，誠由近習。朕今為太子、諸王精選師傅，令其式瞻禮度，有所裨益。公等可訪正直忠信者，各舉三兩人。」。

96	貞觀十一年，以禮部尚書王珪兼為魏王師。太宗謂尚書左僕射房玄齡曰：「古來帝子，生於深宮，及其成人，無不驕逸，是以傾覆相踵，少能自濟。我今嚴教子弟，欲皆得安全。王珪，我久驅使，甚知剛直，志存忠孝，選為子師。卿宜語泰，每對王珪，如見我面，宜加尊敬，不得懈怠。」珪亦以師道自處，時議善之也。

97	貞觀十七年，太宗謂司徒長孫無忌、司空房玄齡曰：「三師以德道人者也。若師體卑，太子無所取則。」於是詔令撰太子接三師儀注。太子出殿門迎，先拜三師，三師答拜，每門讓三師。三師坐，太子乃坐。與三師書，前名惶恐，後名惶恐再拜。

98	貞觀十八年，高宗初立為皇太子，尚未尊賢重道，太宗又嘗令太子居寢殿之側，絕不往東宮。散騎常侍劉洎上書曰：
	臣聞郊迎四方，孟侯所以成德，齒學三讓，元良由是作貞。斯皆屈主祀之尊，申下交之義。故得芻言咸薦，睿問旁通，不出軒庭，坐知天壤，率由茲道，永固鴻基者焉。至若生乎深宮之中，長乎婦人之手，未曾識憂懼，無由曉風雅。雖復神機不測，天縱生知，而開物成務，終由外獎。匪夫崇彼乾籥，聽茲謠頌，何以辨章庶類，甄核彞倫？歷考聖賢，咸資琢玉。是故周儲上哲，師望、奭而加裕；漢嗣深仁，引園、綺而昭德。原夫太子，宗祧是系，善惡之際，興亡斯在，不勤於始，將悔於終。是以晁錯上書，令通政術，賈誼獻策，務知禮教。竊惟皇太子玉裕挺生，金聲夙振，明允篤誠之美，孝友仁義之方，皆挺自天姿，非勞審諭，固以華夷仰德，翔泳希風矣。然則寢門視膳，已表於三朝，藝宮論道，宜弘於四術。雖富於春秋，飭躬有漸，實恐歲月易往，墮業興譏，取適晏安，言從此始，臣以愚短，幸參侍從，思廣儲明，暫願聞徹，不敢曲陳故事，切請以聖德言之。
	伏惟陛下庭睿膺圖，登庸歷試。多才多藝，道著於匡時；允文允武，功成於纂祀。萬方即敘，九圍清晏。尚且雖休勿休，日慎一日，求異聞於振古，勞睿思於當年。乙夜觀書，事高漢帝；馬上披卷，勤過魏王。陛下自勵如此，而令太子優游棄日，不習圖書，臣所未諭一也。加以暫屏機務，即寓雕蟲。紆寶思於天文，則長河韜映；摛玉華於仙札，則流霞成彩。固以錙銖萬代，冠冕百王，屈、宋不足以升堂，鐘、張何階於入室。陛下自好如此，而太子悠然靜處，不尋篇翰，臣所未諭二也。陛下備該眾妙，獨秀寰中，猶晦天聰，俯詢凡識。聽朝之隙，引見群官，降以溫顏，訪以今古，故得朝廷是非，閭里好惡，凡有巨細，必關聞聽。陛下自行如此，而令太子久趨入侍，不接正人，臣所未諭三也。陛下若謂無益，則何事勞神；若謂有成，則宜申貽厥。蔑而不急，未見其可。伏願俯推睿範，訓及儲君，授以良書，娛之嘉客。朝披經史，觀成敗於前蹤；晚接賓游，訪得失於當代。間以書札，繼以篇章，則日聞所未聞，日見所未見。副德愈光，群生之福也。
	竊以良娣之選，遍於中國。仰惟聖旨，本求典內，冀防微，慎遠慮，臣下所知。暨乎徵簡人物，則與聘納相違，監撫二周，未近一士。愚謂內既如彼，外亦宜然者，恐招物議，謂陛下重內而輕外也。古之太子，問安而退，所以廣敬於君父；異宮而處，所以分別於嫌疑。今太子一侍天闈，動移旬朔，師傅已下，無由接見。假令供奉有隙，暫還東朝，拜謁既疏，且事俯仰，規諫之道，固所未暇。陛下不可以親教，宮宷無因以進言，雖有具寮，竟將何補？
	伏願俯循前躅，稍抑下流，弘遠大之規，展師友之義，則離徽克茂，帝圖斯廣，凡在黎元，孰不慶賴！太子溫良恭儉，聰明睿哲，含靈所悉，臣豈不知，而淺識勤勤，思效愚忠者，願滄溟益潤，日月增華也。
	太宗乃令洎與岑文本、馬周遞日往東宮，與皇太子談論。

99	貞觀七年，太宗謂太子左庶子於志寧、杜正倫曰：「卿等輔導太子，常須為說百姓間利害事。朕年十八，猶在民間，百姓艱難，無不諳練。及居帝位，每商量處置，或時有乖疏，得人諫諍，方始覺悟。若無忠諫者為說，何由行得好事？況太子生長深宮，百姓艱難，都不聞見乎！且人主安危所系，不可輒為驕縱。但出敕云，有諫者即斬，必知天下士庶無敢更發直言。故克己勵精，容納諫諍，卿等常須以此意共其談說。每見有不是事，宜極言切諫，令有所裨益也。」

100	貞觀十八年，太宗謂侍臣曰：「古有胎教世子，朕則不暇。但近自建立太子，遇物必有誨諭。見其臨食將飯，謂曰：『汝知飯乎？』對曰：『不知。』曰：『凡稼穡艱難，皆出人力，不奪其時，常有此飯。』見其乘馬，又謂曰：『汝知馬乎？』對曰：『不知。』曰：『能代人勞苦者也，以時消息，不盡其力，則可以常有馬也。』見其乘舟，又謂曰：『汝知舟乎？』對曰：『不知。』曰：『舟所以比人君，水所以比黎庶，水能載舟，亦能覆舟。爾方為人主，可不畏懼！』見其休於曲木之下，又謂曰：『汝知此樹乎？』對曰：『不知。』曰：『此木雖曲，得繩則正，為人君雖無道，受諫則聖。此傅說所言，可以自鑒。』」

101	貞觀七年，太宗謂侍中魏徵曰：「自古侯王能自保全者甚少，皆由生長富貴，好尚驕逸，多不解親君子遠小人故爾。朕所有子弟欲使見前言往行，冀其以為規範。」因命徵錄古來帝王子弟成敗事，名為《自古諸侯王善惡錄》，以賜諸王。其序曰：
	觀夫膺期受命，握圖禦宇，咸建懿親，藩屏王室，布在方策，可得而言。自軒分二十五子，舜舉一十六族，爰歷周、漢，以逮陳、隋，分裂山河，大啟磐石者眾矣。或保乂王家，與時升降；或失其土宇，不祀忽諸。然考其隆替，察其興滅，功成名立，咸資始封之君，國喪身亡，多因繼體之後。其故何哉？始封之君，時逢草昧，見王業之艱阻，知父兄之憂勤，是以在上不驕，夙夜匪懈，或設醴以求賢，或吐飧而接士。故甘忠言之逆耳，得百姓之歡心，樹至德於生前，流遺愛於身後。暨夫子孫繼體，多屬隆平，生自深宮之中，長居婦人之手，不以高危為憂懼，豈知稼穡之艱難？暱近小人，疏遠君子，綢繆哲婦，傲狠明德，犯義悖禮，淫荒無度，不遵曲憲，僭差越等。恃一顧之權寵，便懷匹嫡之心；矜一事之微勞，遂有無厭之望。棄忠貞之正路，蹈奸宄之迷途。愎諫違卜，往而不返。雖梁孝、齊冏之勛庸，淮南、東阿之才俊，摧摩霄之逸翮，成窮轍之涸鱗，棄桓、文之大功，就梁、董之顯戮。垂為炯戒，可不惜乎！皇帝以聖哲之資，拯傾危之運，耀七德以清六合，總萬國而朝百靈，懷柔四荒，親睦九族，念華萼於《棠棣》，寄維城於宗子。心乎愛矣，靡日不思，爰命下臣，考覽載籍，博求鑒鏡，貽厥孫謀。臣輒竭愚誠，稽諸前訓。凡為藩為翰，有國有家者，其興也必由於積善，其亡也皆在於積惡。故知善不積不足以成名，惡不積不足以滅身。然則禍福無門，吉兇由己，惟人所召，豈徒言哉！今錄自古諸王行事得失，分其善惡，各為一篇，名曰《諸王善惡錄》，欲使見善思齊，足以揚名不朽；聞惡能改，庶得免乎大過。從善則有譽，改過則無咎。興亡是系，可不勉歟！
	太宗覽而稱善，謂諸王曰：「此宜置於座右，用為立身之本。」

102	貞觀十年，太宗謂荊王元景、漢王元昌、吳王恪、魏王泰等曰：「自漢已來，帝弟帝子，受茅土、居榮貴者甚眾，惟東平及河間王最有令名，得保其祿位，如楚王瑋之徒，覆亡非一，並為生長富貴，好自驕逸所致。汝等鑒誡，宜熟思之。揀擇賢才，為汝師友，須受其諫諍，勿得自專。我聞以德服物，信非虛說。比嘗夢中見一人云虞舜，我不覺竦然敬異，豈不為仰其德也！向若夢見桀、紂，必應斫之。桀、紂雖是天子，今若相喚作桀、紂，人必大怒。顏回、閔子騫、郭林宗、黃叔度，雖是布衣，今若相稱贊道類此四賢，必當大喜。故知人之立身，所貴者惟在德行，何必要論榮貴。汝等位列藩王，家食實封，更能克修德行，豈不具美也？且君子小人本無常，行善事則為君子，行惡事則為小人，當須自克勵，使善事日聞，勿縱欲肆情，自陷刑戮。」

103	貞觀十年，太宗謂房玄齡曰：「朕歷觀前代撥亂創業之主，生長民間，皆識達情偽，罕至於敗亡。逮乎繼世守文之君，生而富貴，不知疾苦，動至夷滅。朕少小以來，經營多難，備知天下之事，猶恐有所不逮。至於荊王諸弟，生自深宮，識不及遠，安能念此哉？朕每一食，便念稼穡之艱難；每一衣，則思紡績之辛苦，諸弟何能學朕乎？選良佐以為藩弼，庶其習近善人，得免於愆過爾。」

104	貞觀十一年，太宗謂吳王恪曰：「父之愛子，人之常情，非待教訓而知也。子能忠孝則善矣。若不遵誨誘，忘棄禮法，必自致刑戮，父雖愛之，將如之何？或漢武帝既崩，昭帝嗣立，燕王旦素驕縱，譸張不服，霍光遣一折簡誅之，則身死國除。夫為臣子不得不慎。」

105	貞觀五年，李百藥為太子右庶子，時太子承乾頗留意典墳，然閑宴之後，嬉戲過度。百藥作《贊道賦》以諷焉，其詞曰：
	下臣側聞先聖之格言，嘗覽載籍之遺則，伊天地之玄造，洎皇王之建國，曰人紀與人綱，資立言與立德。履之則率性成道，違之則罔念作忒。望興廢如從鈞，視吉兇如糾餧。至乃受圖膺籙，握鏡君臨。因萬物之思化，以百姓而為心。體大儀之潛運，閱往古於來今。盡為善於乙夜，惜勤勞於寸陰。故能釋層冰於瀚海，變寒穀於蹛林。總人靈以胥悅，極穹壤而懷音。
	赫矣聖唐，大哉靈命；時維大始，運鐘上聖。天縱皇儲，固本居正；機悟宏遠，神姿凝映。顧三善而必弘。祗四德而為行。每趨庭而聞禮，常問寢而資敬。奉聖訓以周旋，誕天文之明命。邁觀喬而望梓，即元龜與明鏡。自大道雲革，禮教斯起，以正君臣，以篤父子。君臣之禮，父子之親，盡情義以兼極，諒弘道之在人。豈夏啟與周誦，亦丹朱與商均。既雕且琢，溫故知新。惟忠與敬，曰孝與仁。則可以下光四海，上燭三辰。昔三王之教子，兼四時以齒學；將交發於中外，乃先之以禮樂。樂以移風易俗，禮以安上化人。非有悅於鐘鼓，將宣志以和神。寧有懷於玉帛，將克己而庇身。生於深宮之中，處於群后之上，未深思於王業，不自珍於匕鬯。謂富貴之自然，恃崇高以矜尚，必恣驕狠，動愆禮讓，輕師傅而慢禮儀，狎奸諂而縱淫放。前星之耀遽隱，少陽之道斯諒。雖天下之為家，蹈夷儉之非一。或以才而見升，或見讒而受黜。足可以省厥休咎，觀其得失。請粗略而陳之，覬披文而相質。
	在宗周之積德，乃執契而膺期；賴昌、發而作貳，啟七百之鴻基。逮扶蘇之副秦，非有虧於聞望，以長嫡之隆重，監偏師於亭障。始禍則金以寒離，厥妖則火不炎上；既樹置之違道，見宗祀之遄喪。伊漢氏之長世，固明兩之遞作。高惑戚而寵趙，以天下而為謔。惠結皓而因良，致羽翼於寥廓。景有慚於鄧子，成從理之淫虐；終生患於強吳，由發怒於爭博。徹居儲兩，時猶幼沖，防衰年之絕議，識亞夫之矜功，故能恢弘祖業，紹三代之遺風。據開博望，其名未融。哀時命之奇舛，遇讒賊於江充，雖備兵以誅亂，竟背義而兇終。宣嗣好儒，大猷行闡，嗟被尤於德教，美發言於忠謇。始聞道於匡、韋，終獲戾於恭、顯。太孫雜藝，雖異定陶，馳道不絕，抑惟小善。猶見重於通人，當傳芳於前典。中興上嗣，明、章濟濟，俱達時政，咸通經禮，極至情於敬愛，惇友于於兄弟，是以固東海之遺堂，因西周之繼體。五官在魏，無聞德音。或受譏於妲己，且自悅於從禽。雖才高而學富，竟取累於荒淫。暨貽厥於明皇，構崇基於三世。得秦帝之奢侈，亞漢武之才藝。遂驅役於群臣，亦無救於凋弊。中撫寬愛，相表多奇。重桃符而致惑，納鉅鹿之明規。竟能掃江表之氛穢，舉要荒而見羈。惠處東朝，察其遺跡。在聖德其如初，實御床之可惜。悼愍懷之云廢，遇烈風之吹沙。盡性靈之狎藝，亦自敗於兇邪。安能奉其粢盛，承此邦家！
	惟聖上之慈愛，訓義方於至道。同論政於漢幄，修致戒於京鄗。鄙《韓子》之所賜，重經術以為寶。咨政理之美惡，亦文身之黼藻。庶有擇於愚夫，慚乞言於遺老。致庶績於咸寧，先得人而為盛。帝堯以則哲垂謨，文王以多士興詠。取之於正人，鑒之於靈鏡。量其器能，審其檢行。必宜度機而分職，不可違方以從政。若其惑於聽受，暗於知人，則有道者咸屈，無用者必伸。讒諛競進以求媚，玩好不召而自臻。直言正諫，以忠信而獲罪；賣官鬻獄，以貨賄而見親。於是虧我王度，斁我彞倫。九鼎遇奸回而遠逝，萬姓望撫我而歸仁。蓋造化之至育，惟人靈之為貴。獄訟不理，有生死之異塗，冤結不伸，乖陰陽之和氣。士之通塞，屬之以深文；命之修短，懸之於酷吏。是故帝堯畫像，陳恤隱之言；夏禹泣辜，盡哀矜之志。因取象於《大壯》，乃峻宇而雕墻。將瑤臺以瓊室，豈畫棟以虹梁。或凌雲以遐觀，或通天而納涼。極醉飽而刑人力，命痿蹶而受身殃。是以言惜十家之產，漢帝以昭儉而垂裕；雖成百里之囿，周文以子來而克昌。彼嘉會而禮通，重旨酒之為德。至忘歸而受祉，在齊聖而溫克。若其酗醟以致昏，酖湎而成忒，痛殷受與灌夫，亦亡身而喪國。是以伊尹以酣歌而作戒，周公以亂邦而貽則。咨幽閑之令淑，實好逑於君子。辭玉輦而割愛，固班姬之所恥；脫簪餌而思愆，亦宣姜之為美。乃有禍晉之驪姬，喪周之褒姒。盡妖妍於圖畫，極兇悖於人理。傾城傾國，思昭示於後王；麗質冶容，宜永鑒於前史。復有蒐狩之禮，弛射之場，不節之以正義，必自致於禽荒。匪外形之疲極，亦中心而發狂。夫高深不懼，胥靡之徒；韝緤為娛，小豎之事。以宗社之崇重，持先王之名器，與鷹犬而並驅，凌艱險而逸轡。馬有銜橛之理，獸駭不存之地，猶有靦於獲多，獨無情而內愧？
	以小臣之愚鄙，忝不貲之恩榮。擢無庸於草澤，齒陋質於簪纓。遇大道行而兩儀泰，喜元良會而萬國貞。以監撫之多暇，每講論而肅成。仰惟神之敏速，嘆將聖之聰明。自禮賢於秋實，足歸道於春卿。芳年淑景，時和氣清。華殿邃兮簾幃靜，灌木森兮風雲輕，花飄香兮動笑日，嬌鶯囀兮相哀鳴。以物華之繁靡，尚絕思於將迎。猶允蹈而不倦，極耽玩以研精。命庸才以載筆，謝摛藻於天庭。異洞簫之娛侍，殊飛蓋之緣情。闕雅言以贊德，思報恩以輕生。敢下拜而稽首，願永樹於風聲。奉皇靈之遐壽，冠振古之鴻名。
	太宗見而遣使謂百藥曰：「朕於皇太子處見卿所作賦，述古來儲貳事以誡太子，甚是典要。朕選卿以輔弼太子，正為此事，大稱所委，但須善始令終耳。」因賜廄馬一匹，彩物三百段。

106	貞觀中，太子承乾數虧禮度，侈縱日甚，太子左庶子於志寧撰《諫苑》二十卷諷之。是時太子右庶子孔穎達每犯顏進諫。承乾乳母遂安夫人謂穎達曰：「太子長成，何宜屢得面折？」對曰：「蒙國厚恩，死無所恨。」諫諍愈切。承乾令撰《孝經義疏》，穎達又因文見意，愈廣規諫之道。太宗並嘉納之，二人各賜帛五百匹，黃金一斤，以勵承乾之意。

107	貞觀十三年，太子右庶子張玄素以承乾頗以游畋廢學，上書諫曰：
	臣聞皇天無親，惟德是輔，茍違天道，人神同棄。然古三驅之禮，非欲教殺，將為百姓除害，故湯羅一面，天下歸仁。今苑內娛獵，雖名異游畋，若行之無恆，終虧雅度。且傅說曰：「學不師古，匪說攸聞。」然則弘道在於學古，學古必資師訓。既奉恩詔，令孔穎達侍講，望數存顧問，以補萬一。仍博選有名行學士，兼朝夕侍奉。覽聖人之遺教，察既往之行事，日知其所不足，月無忘其所能。此則盡善盡美，夏啟、周誦焉足言哉！夫為人上者，未有不求其善，但以性不勝情，耽惑成亂。耽惑既甚，忠言盡塞，所以臣下茍順，君道漸虧。古人有言：「勿以小惡而不去，小善而不為。」故知禍福之來，皆起於漸。殿下地居儲貳，當須廣樹嘉猷。既有好畋之淫，何以主斯匕鬯？慎終如始，猶恐漸衰，始尚不慎，終將安保！
	承乾不納。玄素又上書諫曰：
	臣聞稱皇子入學而齒胄者，欲令太子知君臣、父子、尊卑、長幼之道。然君臣之義，父子之親，尊卑之序，長幼之節，用之方寸之內，弘之四海之外者，皆因行以遠聞，假言以光被。伏惟殿下，睿質已隆，尚須學文以飾其表。竊見孔穎達、趙弘智等，非惟宿德鴻儒，亦兼達政要。望令數得侍講，開釋物理，覽古論今，增輝睿德。至如騎射畋游，酣歌妓玩，茍悅耳目，終穢心神。漸染既久，必移情性。古人有言：「心為萬事主，動而無節即亂。」恐殿下敗德之源，在於此矣。
	承乾覽書愈怒，謂玄素曰：「庶子患風狂耶？」

108	貞觀十四年，太宗知玄素在東宮頻有進諫，擢授銀青光祿大夫，行太子左庶子。時承乾嘗於宮中擊鼓，聲聞於外，玄素叩閤請見，極言切諫。乃出宮內鼓對玄素毀之，遣戶奴伺玄素早朝，陰以馬檛擊之，殆至於死。是時承乾好營造亭觀，窮極奢侈，費用日廣。玄素上書諫曰：
	臣以愚蔽，竊位兩宮，在臣有江海之潤，於國無秋毫之益，是用必竭愚誠，思盡臣節者也。伏惟儲君之寄，荷戴殊重，如其積德不弘，何以嗣守成業？聖上以殿下親則父子，事兼家國，所應用物不為節限。恩旨未逾六旬，用物已過七萬，驕奢之極，孰雲過此？龍樓之下，惟聚工匠；望苑之內，不睹賢良。今言孝敬，則闕侍膳問豎之禮；語恭順，則違君父慈訓之方；求風聲，則無學古好道之實；觀舉措，則有因緣誅戮之罪。宮臣正士，未嘗在側，群邪淫巧，暱近深宮。愛好者皆游伎雜色，施與者並圖畫雕鏤。在外瞻仰，已有此失；居中隱密，寧可勝計哉！宣猷禁門，不異闤闠，朝入暮出，惡聲漸遠。右庶子趙弘智經明行修，當今善士，臣每請望數召進，與之談論，庶廣徽猷。令旨反有猜嫌，謂臣妄相推引。從善如流，尚恐不逮；飾非拒諫，必是招損。古人云：「苦藥利病，苦口利行。」伏願居安思危，日慎一日。
	書入，承乾大怒，遣刺客將加屠害，俄屬宮廢。

109	貞觀十四年，太子詹事於志寧，以太子承乾廣造宮室，奢侈過度，耽好聲樂，上書諫曰：
	臣聞克儉節用，實弘道之源；崇侈恣情，乃敗德之本。是以凌雲概日，戎人於是致譏；峻宇雕墻，《夏書》以之作誡。昔趙盾匡晉，呂望師周，或勸之以節財，或諫之以厚斂。莫不盡忠以佐國，竭誠以奉君，欲使茂實播於無窮，英聲被乎物聽。咸著簡策，用為美談。且今所居東宮，隋日營建，睹之者尚譏其侈，見之者猶嘆甚華。何容於此中更有修造，財帛日費，土木不停，窮斤斧之工，極磨礱之妙？且丁匠官奴入內，比者曾無復監。此等或兄犯國章，或弟罹王法，往來御苑，出入禁闈，鉗鑿緣其身，槌杵在其手。監門本防非慮，宿衛以備不虞，直長既自不知，千牛又復不見。爪牙在外，廝役在內，所司何以自安，臣下豈容無懼？
	又鄭、衛之樂，古謂淫聲。昔朝歌之鄉，回車者墨翟；夾谷之會，揮劍者孔丘。先聖既以為非，通賢將以為失。頃聞宮內，屢有鼓聲，大樂伎兒，入便不出。聞之者股慄，言之者心戰。往年口敕，伏請重尋，聖旨殷勤，明誡懇切。在於殿下，不可不思；至於微臣，不得無懼。
	臣自驅馳宮闕，已積歲時，犬馬尚解識恩，木石猶能知感，臣所有管見，敢不盡言。如鑒以丹誠，則臣有生路；若責其忤旨，則臣是罪人。但悅意取容，臧孫方以疾疢；犯顏逆耳，《春秋》比之藥石。伏願停工巧之作，罷久役之人，絕鄭、衛之音，斥群小之輩。則三善允備，萬國作貞矣。
	承乾覽書不悅。
	十五年，承乾以務農之時，召駕士等役，不許分番，人懷怨苦。又私引突厥群豎入宮。志寧上書諫曰：
	臣聞上天蓋高，日月光其德；明君至聖，輔佐贊其功。是以周誦升儲，見匡毛、畢；漢盈居震，取資黃、綺。姬旦抗法於伯禽，賈生陳事於文帝，咸殷勤於端士，皆懇切於正人。歷代賢君，莫不丁寧於太子者，良以地膺上嗣，位處儲君。善則率土沾其恩，惡則海內罹其禍。近聞僕寺、司馭、駕士、獸醫，始自春初，迄茲夏晚，常居內役，不放分番。或家有尊親，闕於溫凊；或室有幼弱，絕於撫養。春既廢其耕墾，夏又妨其播殖。事乖存育，恐致怨嗟。倘聞天聽，後悔何及？又突厥達哥支等，咸是人面獸心，豈得以禮義期，不可以仁信待。心則未識於忠孝，言則莫辯其是非，近之有損於英聲，暱之無益於盛德。引之入閤，人皆驚駭，豈臣庸識，獨用不安？殿下必須上副至尊聖情，下允黎元本望，不可輕微惡而不避，無容略小善而不為。理敦杜漸之方，須有防萌之術。屏退不肖，狎近賢良。如此則善道日隆，德音自遠。
	承乾大怒，遣刺客張師政、紇干承基就舍殺之。是時丁母憂，起復為詹事。二人潛入其第，見志寧寢處苫廬，竟不忍而止。及承乾敗，太宗知其事，深勉勞之。

42110	貞觀元年，太宗曰：「朕看古來帝王，以仁義為治者，國祚延長，任法御人者，雖救弊於一時，敗亡亦促。既見前王成事，足是元龜。今欲專以仁義誠信為治。望革近代之澆薄也。」黃門侍郎王珪對曰：「天下凋喪日久，陛下承其餘弊，弘道移風，萬代之福。但非賢不理，惟在得人。」太宗曰：「朕思賢之情，豈舍夢寐！」給事中杜正倫進曰：「世必有才，隨時聽用，豈待夢傅說，逢呂尚，然後為治乎？」太宗深納其言。


111	貞觀初，太宗從容謂侍臣曰：「周武平紂之亂，以有天下；秦皇因周之衰，遂吞六國。其得天下不殊，祚運長短若此之相懸也？」尚書右僕射蕭瑀進曰：「紂為無道，天下苦之，故八百諸侯不期而會。周室微，六國無罪，秦氏專任智力，蠶食諸侯。平定雖同，人情則異。」太宗曰：「不然，周既克殷，務弘仁義；秦既得志，專行詐力。非但取之有異，抑亦守之不同。祚之修短，意在茲矣！」

112	貞觀二年，太宗謂侍臣曰：「朕謂亂離之後，風俗難移，比觀百姓漸知廉恥，官民奉法，盜賊日稀，故知人無常俗，但政有治亂耳。是以為國之道，必須撫之以仁義，示之以威信，因人之心，去其苛刻，不作異端，自然安靜，公等宜共行斯事也。」

113	貞觀四年，房玄齡奏言：「今閱武庫甲仗，勝隋日遠矣。」太宗曰：「飭兵備寇雖是要事，然朕唯欲卿等存心理道，務盡忠貞，使百姓安樂，便是朕之甲仗。隋煬帝豈為甲仗不足，以至滅亡，正由仁義不修，而群下怨叛故也。宜識此心，常以德義相輔。」

114	貞觀五年，太宗謂侍臣曰：「天道福善禍淫，事猶影響。昔啟人亡國來奔隋文帝，文帝不惜粟帛，大興士眾營衛安置，乃得存立。既而強盛，子孫不思念報德。纔至失畢，即起兵圍煬帝於雁門。及隋國亂，又恃強深入，遂使昔安立其國家者，身及子孫，並為頡利兄弟之所屠戮。今頡利破亡，豈非背恩忘義所至也？」群臣咸曰：「誠如聖旨。」

115	貞觀十三年，太宗謂侍臣曰：「林深則鳥棲，水廣則魚游，仁義積則物自歸之。人皆知畏避災害，不知行仁義則災害不生。夫仁義之道，當思之在心，常令相繼，若斯須懈怠，去之已遠。猶如飲食資身，恆令腹飽，乃可存其性命。」王珪頓首曰：「陛下能知此言，天下幸甚！」

116	馮立，武德中為東宮率，甚被隱太子親遇。太子之死也，左右多逃散，立嘆曰：「豈有生受其恩，而死逃其難！」於是率兵犯玄武門，苦戰，殺屯營將軍敬君弘。謂其徒曰：「微以報太子矣。」遂解兵遁於野。俄而來請罪，太宗數之曰：「汝昨者出兵來戰，大殺傷吾兵，將何以逃死？」立飲泣而對曰：「立出身事主，期之效命，當戰之日，無所顧憚。」因歔欷悲不自勝，太宗慰勉之，授左屯衛中郎將。立謂所親曰：「逢莫大之恩幸而獲免，終當以死奉答。」未幾，突厥至便橋，立率數百騎與虜戰於咸陽，殺獲甚眾，所向皆披靡，太宗聞而嘉嘆之。時有齊王元吉府左車騎謝叔方率府兵與立合軍拒戰，及殺敬君弘、中郎將呂衡，王師不振，秦府護軍尉尉遲敬德乃持元吉首以示之，叔方下馬號泣，拜辭而遁。明日出首，太宗曰：「義士也。」命釋之，授右翊衛郎將。

117	貞觀元年，太宗嘗從容言及隋亡之事，慨然嘆曰：「姚思廉不懼兵刃，以明大節，求諸古人，亦何以加也！」思廉時在洛陽，因寄物三百段，並遺其書曰：「想卿忠節之風，故有斯贈。」初，大業末，思廉為隋代王侑侍讀，及義旗克京城時，代王府僚多駭散，惟思廉侍王，不離其側。兵士將升殿，思廉厲聲謂曰：「唐公舉義兵，本匡王室，卿等不宜無禮於王！」眾服其言，於是稍卻，布列階下。須臾，高祖至，聞而義之，許其扶代王侑至順陽閤下，思廉泣拜而去。見者咸嘆曰：「忠烈之士，仁者有勇，此之謂乎！」

118	貞觀二年，將葬故息隱王建成、海陵王元吉，尚書右丞魏徵與黃門侍郎王珪請預陪送。上表曰：「臣等昔受命太上，委質東宮，出入龍樓，垂將一紀。前宮結釁宗社，得罪人神，臣等不能死亡，甘從夷戮，負其罪戾，置錄周行，徒竭生涯，將何上報？陛下德光四海，道冠前王，陟岡有感，追懷棠棣，明社稷之大義，申骨肉之深恩，卜葬二王，遠期有日。臣等永惟疇昔，忝曰舊臣，喪君有君，雖展事君之禮；宿草將列，未申送往之哀。瞻望九原，義深凡百，望於葬日，送至墓所。」太宗義而許之，於是宮府舊僚吏，盡令送葬。

119	貞觀五年，太宗謂侍臣曰：「忠臣烈士，何代無之，公等知隋朝誰為忠貞？」王珪曰：「臣聞太常丞元善達在京留守，見群賊縱橫，遂轉騎遠詣江都，諫煬帝，令還京師。既不受其言，後更涕泣極諫，煬帝怒，乃遠使追兵，身死瘴癘之地。有虎賁郎中獨孤盛在江都宿衛，宇文化及起逆，盛惟一身，抗拒而死。」太宗曰：「屈突通為隋將，共國家戰於潼關，聞京城陷，乃引兵東走。義兵追及於桃林，朕遣其家人往招慰，遽殺其奴。又遣其子往，乃云：『我蒙隋家驅使，已事兩帝，今者吾死節之秋，汝舊於我家為父子，今則於我家為仇讎。』因射之，其子避走，所領士卒多潰散。通惟一身，向東南慟哭盡哀，曰：『臣荷國恩，任當將帥，智力俱盡，致此敗亡，非臣不竭誠於國。』言盡，追兵擒之。太上皇授其官，每托疾固辭。此之忠節，足可嘉尚。」因敕所司，採訪大業中直諫被誅者子孫聞奏。

120	貞觀六年，授左光祿大夫陳叔達禮部尚書，因謂曰：「武德中，公曾進直言於太上皇，明朕有克定大功，不可黜退云。朕本性剛烈，若有抑挫，恐不勝憂憤，以致疾斃之危。今賞公忠謇，有此遷授。」叔達對曰：「臣以隋氏父子自相誅戮，以致滅亡，豈容目睹覆車，不改前轍？臣所以竭誠進諫。」太宗曰：「朕知公非獨為朕一人，實為社稷之計。」

121	貞觀中，特進蕭瑀與房玄齡等，嘗因宴集，太宗謂房玄齡曰：「武德六年已後，太上皇有廢立之心，我當此日，不為兄弟所容，實有功高不賞之懼。蕭瑀不可以厚利誘之，不可以刑戮懼之，真社稷臣也。」乃賜瑀詩曰：「疾風知勁草，板蕩識誠臣。」顧謂瑀曰：「卿之守道耿介，古人無以過也。然而善惡太明，亦有時而失。」瑀再拜謝曰：「臣特蒙誡訓，又許臣以忠諒，雖死之日，猶生之年。」尋進拜太子太保。

122	貞觀八年，太宗將發諸道黜陟使，畿內道未有其人，太宗親定，問於房玄齡等曰：「此道事最重，誰可充使？」右僕射李靖曰：「畿內事大，非魏徵莫可。」太宗作色曰：「朕今欲向九成宮，亦非小，寧可遣魏徵出使？朕每行不欲與其相離者，適為其見朕是非得失。公等能正朕不？何因輒有所言，大非道理。」乃即令李靖充使。

123	貞觀八年，太宗謂侍臣曰：「隋時百姓縱有財物，豈得自保？自朕有天下已來，存心撫養，無有所科差，人人皆得營生，守其資財，即朕所賜。向使朕科喚不已，雖數資賞賜，亦不如不得。」魏徵對曰：「堯、舜在上，百姓亦云『耕田而食，鑿井而飲』，含哺鼓腹，而云『帝何力』於其間矣。今陛下如此含養，百姓可謂日用而不知。」又奏稱：「晉文公出田，逐獸於碭，入大澤，迷不知所出。其中有漁者，文公謂曰：『我，若君也，道將安出？我且厚賜若。』漁者曰：『臣願有獻。』文公曰：『出澤而受之。』於是送出澤。文公曰：『今子之所欲教寡人者，何也？願受之。』漁者曰：『鴻鵠保河海，厭而徙之小澤，則有矰丸之憂。黿鼉保深淵，厭而出之淺渚，必有釣射之憂。今君出獸碭，入至此，何行之太遠也？』文公曰：『善哉！』謂從者記漁者名。漁者曰：『君何以名？君尊天事地，敬社稷，保四國，慈愛萬民，薄賦斂，輕租稅，臣亦與焉。君不尊天，不事地，不敬社稷，不固四海，外失禮於諸侯，內逆民心，一國流亡，漁者雖有厚賜，不得保也。』遂辭不受。」太宗曰：「卿言是也。」

124	貞觀十一年，太宗行至漢太尉楊震墓，傷其以忠非命，親為文以祭之。房玄齡進曰：「楊震雖當年夭枉，數百年後方遇聖明，停輿駐蹕，親降神作，可謂雖死猶生，沒而不朽。不覺助伯起幸賴欣躍於九泉之下矣。伏讀天文，且感且慰，凡百君子，焉敢不勖勵名節，知為善之有效！」

125	貞觀十一年，太宗謂侍臣曰：「狄人殺衛懿公，盡食其肉，獨留其肝。懿公之臣弘演呼天大哭，自出其肝，而內懿公之肝於其腹中。今覓此人，恐不可得。」特進魏徵對曰：「昔豫讓為智伯報仇，欲刺趙襄子，襄子執而獲之，謂之曰：『子昔事範、中行氏乎？智伯盡滅之，子乃委質智伯，不為報仇；今即為智伯報仇，何也？』讓答曰：『臣昔事範、中行，範、中行以眾人遇我，我以眾人報之。智伯以國士遇我，我以國士報之。』在君禮之而已。亦何謂無人焉？」

126	貞觀十二年，太宗幸蒲州，因詔曰：「隋故鷹擊郎將堯君素，往在大業，受任河東，固守忠義，克終臣節。雖桀犬吠堯，有乖倒戈之志，疾風勁草，實表歲寒之心。爰踐茲境，追懷往事，宜錫寵命，以申勸獎。可追贈蒲州刺史，仍訪其子孫以聞。」

127	貞觀十二年，太宗謂中書侍郎岑文本曰：「梁、陳名臣，有誰可稱？復有子弟堪招引否？」文本奏言：『隋師入陳，百司奔散，莫有留者，惟尚書僕射袁憲獨在其主之傍。王世充將受隋禪，群僚表請勸進，憲子國子司業承家，托疾獨不署名。此之父子，足稱忠烈。承家弟承序，今為建昌令，清貞雅操，實繼先風。」由是召拜晉王友，兼令侍讀，尋授弘文館學士。

128 	貞觀十九年，太宗攻遼東安市城，高麗人眾皆死戰，詔令耨薩延壽、惠真等降，眾止其城下以招之，城中堅守不動。每見帝幡旗，必乘城鼓噪。帝怒甚，詔江夏王道宗築土山，以攻其城，竟不能克。太宗將旋師，嘉安市城主堅守臣節，賜絹三百匹，以勸勵事君者。

129	司空房玄齡事繼母，能以色養，恭謹過人。其母病，請醫人至門，必迎拜垂泣。及居喪，尤甚柴毀。太宗命散騎常侍劉洎就加寬譬，遺寢床、粥食、鹽菜。

130	虞世南，初仕隋，歷起居舍人。宇文化及殺逆之際，其兄世基時為內史侍郎，將被誅，世南抱持號泣，請以身代死，化及竟不納。世南自此哀毀骨立者數載，時人稱重焉。

131	韓王元嘉，貞觀初，為潞州刺史。時年十五，在州聞太妃有疾，便涕泣不食，及至京師發喪，哀毀過禮。太宗嘉其至性，屢慰勉之。元嘉閨門修整，有類寒素士大夫，與其弟魯王靈夔甚相友愛，兄弟集見，如布衣之禮。其修身潔己，內外如一，當代諸王莫能及者。

132	霍王元軌，武德中，初封為吳王。貞觀七年，為壽州刺史，屬高祖崩，去職，毀瘠過禮。自後常衣布服，示有終身之戚。太宗嘗問侍臣曰：「朕子弟孰賢？」侍中魏徵對曰：「臣愚暗，不盡知其能，惟吳王數與臣言，臣未嘗不自失。」太宗曰：「卿以為前代誰比？」徵曰：「經學文雅，亦漢之間、平，至如孝行，乃古之曾、閔也。」由是寵遇彌厚，因令妻徵女焉。

133	貞觀中，有突厥史行昌直玄武門，食而舍肉，人問其故，曰：「歸以奉母。」太宗聞而嘆曰：「仁孝之性，豈隔華夷？」賜尚乘馬一匹，詔令給其母肉料。

134	太宗初即位，中書令房玄齡奏言：「秦府舊左右未得官者，並怨前宮及齊府左右處分之先己。」太宗曰：「古稱至公者，蓋謂平恕無私。丹朱、商均，子也，而堯、舜廢之。管叔、蔡叔，兄弟也，而周公誅之。故知君人者，以天下為公，無私於物。昔諸葛孔明，小國之相，猶曰『吾心如稱，不能為人作輕重，況我今理大國乎？朕與公等衣食出於百姓，此則人力已奉於上，而上恩未被於下，今所以擇賢才者，蓋為求安百姓也。用人但問堪否，豈以新故異情？凡一面尚且相親，況舊人而頓忘也！才若不堪，亦豈以舊人而先用？今不論其能不能，而直言其嗟怨，豈是至公之道耶？」

135	貞觀元年，有上封事者，請秦府舊兵並授以武職，追入宿衛。太宗謂曰：「朕以天下為家，不能私於一物，惟有才行是任，豈以新舊為差？況古人云：『兵猶火也，弗戢將自焚。』汝之此意，非益政理。」

136	貞觀元年，吏部尚書長孫無忌嘗被召，不解佩刀入東上閣門，出後，監門校尉始覺。尚書右僕射封德彞議，以監門校尉不覺，罪當死，無忌誤帶刀入，徒二年，罰銅二十斤。太宗從之。大理少卿戴胄駁曰：「校尉不覺，無忌帶刀入內，同為誤耳。夫臣子之於尊極，不得稱誤，準律云：『供御湯藥、飲食、舟船，誤不如法者，皆死。』陛下若錄其功，非憲司所決；若當據法，罰銅未為得理。」太宗曰：「法者非朕一人之法，乃天下之法，何得以無忌國之親戚，便欲撓法耶？」更令定議。德彞執議如初，太宗將從其議，胄又駁奏曰：「校尉緣無忌以致罪，於法當輕，若論其過誤，則為情一也，而生死頓殊，敢以固請。」太宗乃免校尉之死。
	是時，朝廷大開選舉，或有詐偽階資者，太宗令其自首，不首，罪至於死。俄有詐偽者事洩，胄據法斷流以奏之。太宗曰：「朕初下敕，不首者死，今斷從法，是示天下以不信矣。」胄曰：「陛下當即殺之，非臣所及，既付所司，臣不敢虧法。」太宗曰：「卿自守法，而令朕失信耶？」胄曰：「法者，國家所以布大信於天下，言者，當時喜怒之所發耳。陛下發一朝之忿，而許殺之，既知不可，而置之以法，此乃忍小忿而存大信，臣竊為陛下惜之。」太宗曰：「朕法有所失，卿能正之，朕復何憂也！」

137	貞觀二年，太宗謂房玄齡等曰：「朕比見隋代遺老，咸稱高熲善為相者，遂觀其本傳，可謂公平正直，尤識治體，隋室安危，系其存沒。煬帝無道，枉見誅夷，何嘗不想見此人，廢書欽嘆！又漢、魏已來，諸葛亮為丞相，亦甚平直，嘗表廢廖立、李嚴於南中，立聞亮卒，泣曰：『吾其左衽矣！』嚴聞亮卒，發病而死。故陳壽稱：『亮之為政，開誠心，布公道，盡忠益時者，雖仇必賞；犯法怠慢者，雖親必罰。』卿等豈可不企慕及之？朕今每慕前代帝王之善者，卿等亦可慕宰相之賢者，若如是，則榮名高位，可以長守。」玄齡對曰：「臣聞理國要道，在於公平正直，故《尚書》云：『無偏無黨，王道蕩蕩。無黨無偏，王道平平。』又孔子稱『舉直錯諸枉，則民服』。今聖慮所尚，誠足以極政教之源，盡至公之要，囊括區宇，化成天下。」太宗曰：「此直朕之所懷，豈有與卿等言之而不行也？」

138	長樂公主，文德皇后所生也，太宗尤加鍾愛。貞觀中將出降，敕所司資送，倍於長公主。魏徵奏言：「昔漢明帝欲封其子，帝曰：『朕子豈得同於先帝子乎？可半楚、淮陽王。』前史以為美談。天子姊妹為長公主，天子之女為公主，既加長字，良以尊於公主也，情雖有殊，義無等別。若令公主之禮有過長公主，理恐不可，實願陛下思之。」太宗稱善。乃以其言告后，后嘆曰：「嘗聞陛下敬重魏徵，殊未知其故，而今聞其諫，乃能以義制人主之情，真社稷臣矣！妾與陛下結發為夫妻，曲蒙禮敬，情義深重，每將有言，必俟顏色，尚不敢輕犯威嚴，況在臣下，情疏禮隔？故韓非謂之說難，東方朔稱其不易，良有以也。忠言逆耳而利於行，有國有家者深所要急，納之則世治，杜之則政亂，誠願陛下詳之，則天下幸甚！」因請遣中使齎帛五百匹，詣徵宅以賜之。

139	刑部尚書張亮坐謀反下獄，詔令百官議之，多言亮當誅，惟殿中少監李道裕奏亮反形未具，明其無罪。太宗既盛怒，竟殺之。俄而刑部侍郎有闕，令宰相妙擇其人，累奏不可。太宗曰：「吾已得其人矣。往者李道裕議張亮云『反形未具』，可謂公平矣。當時雖不用其言，至今追悔。」遂授道裕刑部侍郎。

140	貞觀初，太宗謂侍臣曰：「朕今孜孜求士，欲專心政道，聞有好人，則抽擢驅使。而議者多稱『彼者皆宰臣親故』，但公等至公，行事勿避此言，便為形跡。古人『內舉不避親，外舉不避仇』，而為舉得其真賢故也。但能舉用得才，雖是子弟及有仇嫌，不得不舉。」

141	貞觀初，有上書請去佞臣者。太宗謂曰：「朕之所任，皆以為賢，卿知佞者誰耶？」對曰：「臣居草澤，不的知佞者，請陛下佯怒以試群臣，若能不畏雷霆，直言進諫，則是正人，順情阿旨，則是佞人。」太宗謂封德彞曰：「流水清濁，在其源也。君者政源，人庶猶水，君自為詐，欲臣下行直，是猶源濁而望水清，理不可得。朕常以魏武帝多詭詐，深鄙其為人，如此，豈可堪為教令？」謂上書人曰：「朕欲使大信行於天下，不欲以詐道訓俗，卿言雖善，朕所不取也。」

142	太宗嘗謂長孫無忌等曰：「朕即位之初，有上書者非一，或言人主必須威權獨任，不得委任群下；或欲耀兵振武，懾服四夷。惟有魏徵勸朕『偃革興文，布德施惠，中國既安，遠人自服』。朕從此語，天下大寧，絕域君長，皆來朝貢，九夷重譯，相望於道。凡此等事，皆魏徵之力也。朕任用豈不得人？」徵拜謝曰：「陛下聖德自天，留心政術。實以庸短，承受不暇，豈有益於聖明？」

143	貞觀十一年，時屢有閹宦充外使，妄有奏，事發，太宗怒。魏徵進曰：「閹豎雖微，狎近左右，時有言語，輕而易信，浸潤之譖，為患特深。今日之明，必無此慮，為子孫教，不可不杜絕其源。」太宗曰：「非卿，朕安得聞此語？自今已後，充使宜停。」魏徵因上疏曰：
	臣聞為人君者，在乎善善而惡惡，近君子而遠小人。善善明，則君子進矣；惡惡著，則小人退矣。近君子，則朝無粃政；遠小人，則聽不私邪。小人非無小善，君子非無小過。君子小過，蓋白玉之微瑕；小人小善，乃鉛刀之一割。鉛刀一割，良工之所不重，小善不足以掩眾惡也；白玉微瑕，善賈之所不棄，小疵不足以妨大美也。善小人之小善，謂之善善，惡君子之小過，謂之惡惡，此則蒿蘭同嗅，玉石不分，屈原所以沉江，卞和所以泣血者也。既識玉石之分，又辨蒿蘭之臭，善善而不能進，惡惡而不能去，此郭氏所以為墟，史魚所以遺恨也。
	陛下聰明神武，天姿英睿，志存泛愛，引納多途，好善而不甚擇人，疾惡而未能遠佞。又出言無隱，疾惡太深，聞人之善或未全信，聞人之惡以為必然。雖有獨見之明，猶恐理或未盡。何則？君子揚人之善，小人訐人之惡，聞惡必信，則小人之道長矣，聞善或疑，則君子之道消矣。為國家者，急於進君子而退小人，乃使君子道消，小人道長，則君臣失序，上下否隔，亂亡不恤，將何以治乎？且世俗常人，心無遠慮，情在告訐，好言朋黨。夫以善相成謂之同德，以惡相濟謂之朋黨，今則清濁共流，善惡無別，以告訐為誠直，以同德為朋黨。以之為朋黨，則謂事無可信；以之為誠直，則謂言皆可取。此君恩所以不結於下，臣忠所以不達於上。大臣不能辯正，小臣莫之敢論，遠近承風，混然成俗，非國家之福，非為治之道。適足以長奸邪，亂視聽，使人君不知所信，臣下不得相安。若不遠慮，深絕其源，則後患未之息也。今之幸而未敗者，由乎君有遠慮，雖失之於始，必得之於終故也。若時逢少隳，往而不返，雖欲悔之，必無所及。既不可以傳諸後嗣，復何以垂法將來？且夫進善黜惡，施於人者也；以古作鑒，施於己者也。鑒貌在乎止水，鑒己在乎哲人。能以古之哲王鑒於己之行事，則貌之妍醜宛然在目，事之善惡自得於心，無勞司過之史，不假芻蕘之議，巍巍之功日著，赫赫之名彌遠。為人君者不可務乎？
	臣聞道德之厚，莫尚於軒、唐，仁義之隆，莫彰於舜、禹。欲繼軒、唐之風，將追舜、禹之跡，必鎮之以道德，弘之以仁義，舉善而任之，擇善而從之。不擇善任能，而委之俗吏，既無遠度，必失大體。惟奉三尺之律，以繩四海之人，欲求垂拱無為，不可得也。故聖哲君臨，移風易俗，不資嚴刑峻法，在仁義而已。故非仁無以廣施，非義無以正身。惠下以仁，正身以義，則其政不嚴而理，其教不肅而成矣。然則仁義，理之本也；刑罰，理之末也。為理之有刑罰，猶執御之有鞭策也，人皆從化，而刑罰無所施；馬盡其力，則有鞭策無所用。由此言之，刑罰不可致理，亦已明矣。故《潛夫論》曰：「人君之治莫大於道德教化也。民有性、有情、有化、有俗。情性者，心也，本也；化俗者，行也，末也。是以上君撫世，先其本而後其末，順其心而履其行。心情茍正，則奸慝無所生，邪意無所載矣。是故上聖無不務治民心，故曰：『聽訟，吾猶人也，必也使無訟乎？』道之以禮，務厚其性而明其情。民相愛，則無相傷害之意；動思義，則無畜奸邪之心。若此，非律令之所理也，此乃教化之所致也。聖人甚尊德禮而卑刑罰，故舜先敕契以敬敷五教，而後任咎繇以五刑也。凡立法者，非以司民短而誅過誤也，乃以防奸惡而救禍患，檢淫邪而內正道。民蒙善化，則人有士君子之心；被惡政，則人有懷奸亂之慮。故善化之養民，猶工之為曲豉也。六合之民，猶一蔭也，黔首之屬，猶豆麥也，變化云為，在將者耳！遭良吏，則懷忠信而履仁厚；遇惡吏，則懷奸邪而行淺薄。忠厚積，則致太平；淺薄積，則致危亡。是以聖帝明王，皆敦德化而薄威刑也。德者，所以循己也，威者，所以治人也。民之生也，猶鑠金在爐，方圓薄厚，隨溶制耳！是故世之善惡，俗之薄厚，皆在於君。世之主誠能使六合之內、舉世之人，感忠厚之情而無淺薄之惡，各奉公正之心，而無奸險之慮，則醇釅之俗，復見於茲矣。」後王雖未能遵，專尚仁義，當慎刑恤典，哀敬無私，故管子曰：「聖君任法不任智，任公不任私。」故王天下，理國家。
	貞觀之初，志存公道，人有所犯，一一於法。縱臨時處斷或有輕重，但見臣下執論，無不忻然受納。民知罪之無私，故甘心而不怨；臣下見言無忤，故盡力以效忠。頃年以來，意漸深刻，雖開三面之網，而察見淵中之魚，取舍在於愛憎，輕重由乎喜怒。愛之者，罪雖重而強為之辭；惡之者，過雖小而深探其意。法無定科，任情以輕重；人有執論，疑之以阿偽。故受罰者無所控告，當官者莫敢正言。不服其心，但窮其口，欲加之罪，其無辭乎！又五品已上有犯，悉令曹司聞奏。本欲察其情狀，有所哀矜；今乃曲求小節，或重其罪，使人攻擊惟恨不深。事無重條，求之法外所加，十有六七，故頃年犯者懼上聞，得付法司，以為多幸。告訐無已，窮理不息，君私於上，吏奸於下，求細過而忘大體，行一罰而起眾奸，此乃背公平之道，乖泣辜之意，欲其人和訟息，不可得也。
	故《體論》云：「夫淫泆盜竊，百姓之所惡也，我從而刑罰之，雖過乎當，百姓不以我為暴者，公也。怨曠饑寒，亦百姓之所惡也，遁而陷之法，我從而寬宥之，百姓不以我為偏者，公也。我之所重，百姓之所憎也；我之所輕，百姓之所憐也。是故賞輕而勸善，刑省而禁奸。」由此言之，公之於法，無不可也，過輕亦可。私之於法，無可也，過輕則縱奸，過重則傷善。聖人之於法也公矣，然猶懼其未也，而救之以化，此上古所務也。後之理獄者則不然：未訊罪人，則先為之意，及其訊之，則驅而致之意，謂之能；不探獄之所由，生為之分，而上求人主之微旨以為制，謂之忠。其當官也能，其事上也忠，則名利隨而與之，驅而陷之，欲望道化之隆，亦難矣。
	凡聽訟理獄，必原父子之親，立君臣之義，權輕重之序，測淺深之量。悉其聰明，致其忠愛，疑則與眾共之。疑則從輕者，所以重之也，故舜命咎繇曰：汝作士，惟刑之恤。」又復加之以三訊，眾所善，然後斷之。是以為法，參之人情。故《傳》曰：「小大之獄，雖不能察，必以情。」而世俗拘愚苛刻之吏，以為情也者取貨者也，立愛憎者也，右親戚者也，陷怨仇者也。何世俗小吏之情，與夫古人之懸遠乎？有司以此情疑之群吏，人主以此情疑之有司，是君臣上下通相疑也，欲其盡忠立節，難矣。
	凡理獄之情，必本所犯之事以為主，不嚴訊，不旁求，不貴多端，以見聰明，故律正其舉劾之法，參伍其辭，所以求實也，非所以飾實也，但當參伍明聽之耳，不使獄吏鍛煉飾理成辭於手。孔子曰：「古之聽獄，求所以生之也；今之聽獄，求所以殺之也。」故析言以破律，任案以成法，執左道以必加也。又《淮南子》曰：「灃水之深十仞，金鐵在焉，則形見於外。非不深且清，而魚鱉莫之歸也。」故為上者以苛為察，以功為明，以刻下為忠，以訐多為功，譬猶廣革，大則大矣，裂之道也。夫賞宜從重，罰宜從輕，君居其厚，百王通制。故臧孫嚴猛，魯邦患其不亡，子產寬仁，鄭國憂其將死。刑之輕重，恩之厚薄，見思與見疾，其可同日言哉！且法，國之權衡也，時之準繩也。權衡所以定輕重，準繩所以正曲直，今作法貴其寬平，罪人欲其嚴酷，喜怒肆志，高下在心，是則舍準繩以正曲直，棄權衡而定輕重者也，不亦惑哉？諸葛孔明，小國之相，猶曰：「吾心如秤，不能為人作輕重。」況萬乘之主，當可封之日，而任心棄法，取怨於人乎！
	又時有小事，不欲人聞，則暴作威怒，以弭謗議。若所為是也，聞於外其何傷？若所以非也，雖掩之何益？故諺曰：「欲人不知，莫若不為；欲人不聞，莫若勿言。」為之而欲人不知，言之而欲人不聞，此猶捕雀而掩目，盜鐘而掩耳者，只以取誚，將何益乎？臣又聞之，無常亂之國，無不可理之民者。夫君之善惡由乎化之薄厚，故禹、湯以之理，桀、紂以之亂；文、武以之安，幽、厲以之危。是以古之哲王，盡己而不以尤人，求身而不以責下。故曰：「禹、湯罪己，其興也勃焉；桀、紂罪人，其亡也忽焉。」為之無已，深乖惻隱之情，實啟奸邪之路。溫舒恨於曩日，臣亦欲惜不用，非所不聞也。臣聞堯有敢諫之鼓，舜有誹謗之木，湯有司過之史，武有戒慎之銘。此則聽之於無形，求之於未有，虛心以待下，庶下情之達上，上下無私，君臣合德者也。魏文帝云：「有德之君樂聞逆耳之言。犯顏之諍，親忠臣，厚諫士，斥讒慝，遠佞人者，誠欲全身保國，遠避滅亡者也。」凡百君子，膺期統運，縱未能上下無私，君臣合德，可不全身保國，遠避滅亡乎？然自古聖哲之君，功成事立，未有不資同心，予違汝弼者也。
	昔在貞觀之初，側身勵行，謙以受物。蓋聞善必改，時有小過，引納忠規，每聽直言，喜形顏色。故凡在忠烈，咸竭其辭。自頃年海內無虞，遠夷懾服，志意盈滿，事異厥初。高談疾邪，而喜聞順旨之說；空論忠讜，而不悅逆耳之言。私嬖之徑漸開，至公之道日塞，往來行路，咸知之矣。邦之興衰，實由斯道。為人上者，可不勉乎？臣數年以來，每奉明旨，深懼群臣莫肯盡言。臣切思之，自比來人或上書，事有得失，惟見述其所短，未有稱其所長。又天居自高，龍鱗難犯，在於造次，不敢盡言，時有所陳，不能盡意，更思重竭，其道無因。且所言當理，未必加於寵秩，意或乖忤，將有恥辱隨之，莫能盡節，實由於此。雖左右近侍，朝夕階墀，事或犯顏，咸懷顧望，況疏遠不接，將何以極其忠款哉？又時或宣言云：「臣下見事，只可來道，何因所言，即望我用？」此乃拒諫之辭，誠非納忠之意。何以言之？犯主嚴顏，獻可替否，所以成主之美，匡主之過。若主聽則惑，事有不行，使其盡忠讜之言，竭股肱之力，猶恐臨時恐懼，莫肯效其誠款。若如明詔所道，便是許其面從，而又責其盡言，進退將何所據？欲必使乎致諫，在乎好之而已。故齊桓好服紫，而合境無異色；楚王好細腰，而後宮多餓死。夫以耳目之玩，人猶死而不違，況聖明之君求忠正之士，千里斯應，信不為難。若徒有其言，而內無其實，欲其必至，不可得也。
	太宗手詔曰：
	省前後諷諭，皆切至之意，固所望於卿也。朕昔在衡門，尚惟童幼，未漸師保之訓，罕聞先達之言。值隋主分崩，萬邦塗炭，惵惵黔黎，庇身無所。朕自二九之年，有懷拯溺，發憤投袂，便提干戈，蒙犯霜露，東西征伐，日不暇給，居無寧歲。降蒼昊之靈，稟廟堂之略，義旗所指，觸向平夷。弱水、流沙，並通輶軒之使；被發左衽，皆為衣冠之域。正朔所班，無遠不屆。及恭承寶歷，寅奉帝圖，垂拱無為，氛埃靖息，於茲十有餘年，斯蓋股肱罄帷幄之謀，爪牙竭熊羆之力，協德同習，以致於此。自惟寡薄，厚享斯休，每以撫大神器，憂深責重，常懼萬機多曠，四聰不達，戰戰兢兢，坐以待旦。詢於公卿，以至隸皂，推以赤心，庶幾刑措。昔者徇齊睿智，資風牧以致隆平；翼善欽明，賴稷、契以康至道。然後文德武功，載勒於鐘石；淳風至德，以傳於竹素。克播鴻名，常為稱首。朕以虛薄，多慚往代，若不任舟楫，豈得濟彼巨川？不藉鹽梅，安得調夫五味？賜絹三百匹。

144	貞觀十一年，魏徵上疏曰：
	臣聞為國之基，必資於德禮，君之所保，惟在於誠信。誠信立則下無二心，德禮形則遠人斯格。然則德禮誠信，國之大綱，在於君臣父子，不可斯須而廢也。故孔子曰：「君使臣以禮，臣事君以忠。」又曰：「自古皆有死，民無信不立。」文子曰：「同言而信，信在言前；同令而行，誠在令外。」然而言而不信，言無信也；令而不從，令無誠也。不信之言，無誠之令，為上則敗德，為下則危身，雖在顛沛之中，君子之所不為也。
	自王道休明，十有餘載，威加海外，萬國來庭，倉廩日積，土地日廣，然而道德未益厚，仁義未益博者，何哉？由乎待下之情未盡於誠信，雖有善始之勤，未睹克終之美故也。昔貞觀之始，乃聞善驚嘆，暨八九年間，猶悅以從諫。自茲厥後，漸惡直言，雖或勉強有所容，非復曩時之豁如。謇諤之輩，稍避龍鱗；便佞之徒，肆其巧辯。謂同心者為擅權，謂忠讜者為誹謗。謂之為朋黨，雖忠信而可疑；謂之為至公，雖矯偽而無咎。強直者畏擅權之議，忠讜者慮誹謗之尤。正臣不得盡其言，大臣莫能與之爭。熒惑視聽，鬱於大道，妨政損德，其在此乎？故孔子曰「惡利口之覆邦家者」，蓋為此也。
	且君子小人，貌同心異。君子掩人之惡，揚人之善，臨難無茍免，殺身以成仁。小人不恥不仁，不畏不義，惟利之所在，危人自安。夫茍在危人，則何所不至？今欲將求致治，必委之於君子；事有得失，或訪之於小人。其待君子也則敬而疏，遇小人也必輕而狎。狎則言無不盡，疏則情不上通。是則毀譽在於小人，刑罰加於君子，實興喪之所在，可不慎哉！此乃孫卿所謂「使智者謀之，與愚者論之，使修潔之士行之，與污鄙之人疑之，欲其成功，可得乎哉？」夫中智之人，豈無小惠？然才非經國，慮不及遠，雖竭力盡誠，猶未免於傾敗；況內懷奸利，承顏順旨，其為禍患，不亦深乎？夫立直木而疑影之不直，雖竭精神，勞思慮，其不得亦已明矣。
	夫君能盡禮，臣得竭忠，必在於內外無私，上下相信。上不信，則無以使下，下不信，則無以事上，信之為道大矣。昔齊桓公問於管仲曰：「吾欲使酒腐於爵，肉腐於俎，得無害霸乎？」管仲曰：「此極非其善者，然亦無害於霸也。」桓公曰：「如何而害霸乎？」管仲曰：「不能知人，害霸也；知而不能任，害霸也；任而不能信，害霸也；既信而又使小人參之，害霸也。」晉中行穆伯攻鼓，經年而弗能下，饋間倫曰：「鼓之嗇夫，間倫知之。請無疲士大夫，而鼓可得。」穆伯不應，左右曰：「不折一戟，不傷一卒，而鼓可得，君奚為不取？」穆伯曰：「間倫之為人也，佞而不仁，若使間倫下之，吾可以不賞之乎？若賞之，是賞佞人也。佞人得志，是使晉國之士舍仁而為佞。雖得鼓，將何用之？」夫穆伯，列國之大夫，管仲，霸者之良佐，猶能慎於信任、遠避佞人也如此，況乎為四海之大君，應千齡之上聖，而可使巍巍至德之盛，將有所間乎？
	若欲令君子小人是非不雜，必懷之以德，待之以信，厲之以義，節之以禮，然後善善而惡惡，審罰而明賞。則小人絕其私佞，君子自強不息，無為之治，何遠之有？善善而不能進，惡惡而不能去，罰不及於有罪，賞不加於有功，則危亡之期，或未可保，永錫祚胤，將何望哉！
	太宗覽疏嘆曰：「若不遇公，何由得聞此語！」

145	貞觀十七年，太宗謂侍臣曰：「《傳》稱『去食存信』，孔子曰：『民無信不立。』昔項羽既入咸陽，已制天下，向能力行仁信，誰奪耶？」房玄齡對曰：「仁、義、禮、智、信，謂之五常，廢一不可。能勤行之，甚有裨益。殷紂狎侮五常，武王奪之；項氏以無信為漢高祖所奪，誠如聖旨。」

146	貞觀元年，太宗謂侍臣曰：「自古帝王凡有興造，必須貴順物情。昔大禹鑿九山，通九江，用人力極廣，而無怨讟者，物情所欲，而眾所共有故也。秦始皇營建宮室，而人多謗議者，為徇其私欲，不與眾共故也。朕今欲造一殿，材木已具，遠想秦皇之事，遂不復作也。古人云：『不作無益害有益。』『不見可欲，使民心不亂。』固知見可欲，其心必亂矣。至如雕鏤器物，珠玉服玩，若恣其驕奢，則危亡之期可立待也。自王公以下，第宅、車服、婚嫁、喪葬，準品秩不合服用者，宜一切禁斷。」由是二十年間，風俗簡樸，衣無錦繡，財帛富饒，無饑寒之弊。

147	貞觀二年，公卿奏曰：「依《禮》，季夏之月，可以居臺榭。今夏暑未退，秋霖方始，宮中卑濕，請營一閣以居之。」太宗曰：「朕有氣疾，豈宜下濕？若遂來請，糜費良多。昔漢文將起露臺，而惜十家之產，朕德不逮於漢帝，而所費過之，豈為人父母之道也？」固請至於再三，竟不許。

148	貞觀四年，太宗謂侍臣曰：「崇飾宮宇，游賞池臺，帝王之所欲，百姓之所不欲。帝王所欲者放逸，百姓所不欲者勞弊。孔子云：『有一言可以終身行之者，其恕乎！已所不欲，勿施於人。』勞弊之事，誠不可施於百姓。朕尊為帝王，富有四海，每事由己，誠能自節，若百姓不欲，必能順其情也。」魏徵曰：「陛下本憐百姓，每節己以順人。臣聞『以欲從人者昌，以人樂己者亡。』隋煬帝志在無厭，惟好奢侈，所司每有供奉營造，小不稱意，則有峻罰嚴刑。上之所好，下必有甚，競為無限，遂至滅亡。此非書籍所傳，亦陛下目所親見。為其無道，故天命陛下代之。陛下若以為足，今日不啻足矣；若以為不足，更萬倍過此，亦不足。」太宗曰：「公所奏對甚善。非公，朕安得聞此言？」

149	貞觀十六年，太宗謂侍臣曰：「朕近讀《劉聰傳》，聰將為劉后起䳨儀殿，廷尉陳元達切諫，聰大怒，命斬之。劉后手疏啟請，辭情甚切，聰怒乃解，而甚愧之。人之讀書，欲廣聞見以自益耳，朕見此事，可以為深誡。比者欲造一殿，仍構重閣，今於藍田採木，並已備具，遠想聰事，斯作遂止。」

150	貞觀二年，太宗謂侍臣曰：「人言作天子則得自尊崇，無所畏懼，朕則以為正合自守謙恭，常懷畏懼。昔舜誡禹曰：『汝惟不矜，天下莫與汝爭能；汝惟不伐，天下莫與汝爭功。』又《易》曰：『人道惡盈而好謙。』凡為天子，若惟自尊崇，不守謙恭者，在身倘有不是之事，誰肯犯顏諫奏？朕每思出一言，行一事，必上畏皇天，下懼群臣。天高聽卑，何得不畏？群公卿士，皆見瞻仰，何得不懼？以此思之，但知常謙常懼，猶恐不稱天心及百姓意也。」魏徵曰：「古人云：『靡不有初，鮮克有終。』願陛下守此常謙常懼之道，日慎一日，則宗社永固，無傾覆矣。唐、虞所以太平，實用此法。」

151	貞觀三年，太宗問給事中孔穎達曰：「《論語》云：『以能問於不能，以多問於寡，有若無，實若虛。』何謂也？」穎達對曰：「聖人設教，欲人謙光。己雖有能，不自矜大，仍就不能之人求訪能事。己之才藝雖多，猶病以為少，仍就寡少之人更求所益。己之雖有，其狀若無，己之雖實，其容若虛。非惟匹庶，帝王之德，亦當如此。夫帝王內蘊神明，外須玄默，使深不可知。故《易》稱『以蒙養正；以明夷蒞眾』。若其位居尊極，炫耀聰明，以才陵人，飾非拒諫，則上下情隔，君臣道乖。自古滅亡，莫不由此也。」太宗曰：「《易》云：『勞謙，君子有終，吉。』誠如卿所說。」詔賜物二百段。

152	河間王孝恭，武德初封為趙郡王，累授東南道行臺尚書左僕射。孝恭既討平蕭銑、輔公祏，遂領江、淮及嶺南，皆統攝之。專制一方，威名其盛，累遷禮部尚書。孝恭性惟退讓，無驕矜自伐之色。時有特進江夏王道宗，尤以將略馳名，兼好學，敬慕賢士，動修禮讓，太宗並加親待。諸宗室中，惟孝恭、道宗莫與為比，一代宗英云。

153	貞觀初，太宗謂侍臣曰：「婦人幽閉深宮，情實可愍。隋氏末年，求採無已，至於離宮別館，非幸御之所，多聚宮人。此皆竭人財力，朕所不取。且灑掃之餘，更何所用？今將出之，任求伉儷，非獨以省費，兼以息人，亦各得遂其情性。」於是後宮及掖庭前後所出三千餘人。

154	貞觀二年，關中旱，大饑。太宗謂侍臣曰：「水旱不調，皆為人君失德。朕德之不修，天當責朕，百姓何罪，而多遭困窮！聞有鬻男女者，朕甚愍焉。」乃遣御史大夫杜淹巡檢，出御府金寶贖之，還其父母。

155	貞觀七年，襄州都督張公謹卒。太宗聞而嗟悼，出次發哀。有司奏言：「準陰陽書云：『日在辰，不可哭泣。』此亦流俗所忌。」太宗曰：「君臣之義，同於父子，情發於中，安避辰日？」遂哭之。

156	貞觀十九年，太宗征高麗，次定州，有兵士到者，帝御州城北門樓撫慰之。有從卒一人病，不能進。詔至床前，問其所苦，仍敕州縣醫療之。是以將士莫不欣然願從。及大軍回次柳城，詔集前後戰亡人骸骨，設太牢致祭，親臨，哭之盡哀，軍人無不灑泣。兵士觀祭者，歸家以言，其父母曰：「吾兒之喪，天子哭之，死無所恨。」太宗征遼東，攻白巖城，右衛大將軍李思摩為流矢所中，帝親為吮血，將士莫不感勵。

157	貞觀二年，太宗謂侍臣曰：「古人云『君猶器也，人猶水也，方圓在於器，不在於水。』故堯、舜率天下以仁，而人從之；桀、紂率天下以暴，而人從之。下之所行，皆從上之所好。至如梁武帝父子志尚浮華，惟好釋氏、老氏之教；武帝末年，頻幸同泰寺，親講佛經，百寮皆大冠高履，乘車扈從，終日談論苦空，未嘗以軍國典章為意。及侯景率兵向闕，尚書郎以下，多不解乘馬，狼狽步走，死者相繼於道路。武帝及簡文卒被侯景幽逼而死。孝元帝在於江陵，為萬紐於謹所圍，帝猶講《老子》不輟，百寮皆戎服以聽。俄而城陷，君臣俱被囚摯。庾信亦嘆其如此，及作《哀江南賦》，乃云：『宰衡以干戈為兒戲，縉紳以清談為廟略。』此事亦足為鑒戒。朕今所好者，惟在堯、舜之道，周、孔之教，以為如鳥有翼，如魚依水，失之必死，不可暫無耳。」

158	貞觀二年，太宗謂侍臣曰：「神仙事本是虛妄，空有其名。秦始皇非分愛好，為方士所詐，乃遣童男童女數千人，隨其入海求神仙。方士避秦苛虐，因留不歸，始皇猶海側踟躕以待之，還至沙丘而死。漢武帝為求神仙，乃將女嫁道術之人，事既無驗，便行誅戮。據此二事，神仙不煩妄求也。」

159	貞觀四年，太宗曰：「隋煬帝性好猜防，專信邪道，大忌胡人，乃至謂胡床為交床，胡瓜為黃瓜，築長城以避胡。終被宇文化及使令狐行達殺之。又誅戮李金才，及諸李殆盡，卒何所益？且君天下者，惟須正身修德而已，此外虛事，不足在懷。」

160	貞觀五年，有人上注解圖讖。太宗曰：「此誠不經之事，不能愛好。朕杖德履義，救天下蒼生，蒙上天睠命，為四海主，安用圖讖。」命焚之。

161	貞觀二年，太宗謂侍臣曰：「朕每日坐朝，欲出一言，即思此一言於百姓有利益否，所以不敢多言。」給事中兼知起居事杜正倫進曰：「君舉必書，言存左史。臣職當兼修起居注，不敢不盡愚直。陛下若一言乖於道理，則千載累於聖德，非止當今損於百姓，願陛下慎之。」太宗大悅，賜彩百段。

162	貞觀八年，太宗謂侍臣曰：「言語者君子之樞機，談何容易？凡在眾庶，一言不善，則人記之，成其恥累，況是萬乘之主？不可出言有所乖失。其所虧損至大，豈同匹夫？我常以此為戒。隋煬帝初幸甘泉宮，泉石稱意，而怪無螢火，敕云：『捉取多少於宮中照夜。』所司遽遣數千人採拾，送五百輿於宮側，小事尚爾，況其大乎？」魏徵對曰：「人君居四海之尊，若有虧失，古人以為如日月之蝕，人皆見之，實如陛下所戒慎。」

163	貞觀十六年，太宗每與公卿言及古道，必詰難往復。散騎常侍劉洎上書諫曰：「帝王之與凡庶，聖哲之與庸愚，上下相懸，擬倫斯絕。是知以至愚而對至聖，以極卑而對極尊，徒思自強，不可得也。陛下降恩旨，假慈顏，凝旒以聽其言，虛襟以納其說，猶恐群下未敢對揚，況動神機，縱天辯，飾辭以折其理，援古以排其議，欲令凡庶何階應答？臣聞皇天以無言為貴，聖人以不言為德，老君稱『大辯若訥』，莊生稱『至道無文』，此皆不欲煩也。是以齊侯讀書，輪扁竊議，漢皇慕古，長孺陳譏，此亦不欲勞也。且多記則損心，多語則損氣，心氣內損，形神外勞，初雖不覺，後必為累。須為社稷自愛，豈為性好自傷乎？竊以今日升平，皆陛下力行所至。欲其長久，匪由辯博，但當忘彼愛憎，慎茲取舍，每事敦樸，無非至公，若貞觀之初，則可矣。至如秦政強辯，失人心於自矜，魏文宏材，虧眾望於虛說。此才辯之累，皎然可知。伏願略茲雄辯，浩然養氣，簡彼緗圖，淡焉怡悅，固萬壽於南岳，齊百姓於東戶，則天下幸甚，皇恩斯畢。」太宗手詔答曰：「非慮無以臨下，非言無以述慮。比有談論，遂至煩多。輕物驕人，恐由茲道。形神心氣，非此為勞。今聞讜言，虛懷以改。」

164	貞觀初，太宗謂侍臣曰：「朕觀前代，讒佞之徒，皆國之蟊賊也。或巧言令色，朋黨比周。若暗主庸君，莫不以之迷惑，忠臣孝子所以泣血銜冤。故叢蘭欲茂，秋風敗之；王者欲明，讒人蔽之。此事著於史籍，不能具道。至如齊、隋間讒譖事，耳目所接者，略與公等言之。斛律明月，齊朝良將，威震敵國，周家每歲斫汾河冰，慮齊兵之西渡。及明月被祖孝徵讒構伏誅，周人始有吞齊之意。高熲有經國大才，為隋文帝贊成霸業，知國政者二十餘載，天下賴以安寧。文帝惟婦言是聽，特令擯斥。及為煬帝所殺，刑政由是衰壞。又隋太子勇撫軍監國，凡二十年間，固亦早有定分。楊素欺主罔上，賊害良善，使父子之道一朝滅於天性，逆亂之源，自此開矣。隋文既混淆嫡庶，竟禍及其身，社稷尋亦覆敗。古人云『世亂則讒勝』，誠非妄言。朕每防微杜漸，用絕讒構之端，猶恐心力所不至，或不能覺悟。前史云：『猛獸處山林，藜藿為之不採；直臣立朝廷，奸邪為之寢謀。』此實朕所望於群公也。」魏徵曰：「《禮》云：『戒慎乎其所不睹，恐懼乎其所不聞。』《詩》云『愷悌君子，無信讒言。讒言罔極，交亂四國。』又孔子曰：『惡利口之覆邦家』，蓋為此也。臣嘗觀自古有國有家者，若曲受讒譖，妄害忠良，必宗廟丘墟，市朝霜露矣。願陛下深慎之！

165	尚書右僕射杜如晦奏言：「監察御史陳師合上《拔士論》，謂人之思慮有限，一人不可總知數職，以論臣等。」太宗謂戴胄曰：「朕以至公治天下，今任玄齡、如晦，非為勛舊，以其有才行也。此人妄事毀謗，此欲離間我君臣。昔蜀後主昏弱，齊文宣狂悖，然國稱治者，以任諸葛亮、楊遵彥不猜之故也。朕今任如晦等，亦復如此。」於是，流陳師合于嶺外。

166	貞觀中，太宗謂房玄齡、杜如晦曰：「朕聞自古帝王上合天心，以致太平者，皆股肱之力。朕比開直言之路者，庶知冤屈，欲聞諫諍。所有上封事人，多告訐百官，細無可採。朕歷選前王，但有君疑於臣，則下不能上達，欲求盡忠極慮，何可得哉？而無識之人，務行讒毀，交亂君臣，殊非益國。自今以後，有上書訐人小惡者，當以讒人之罪罪之。」

167	魏徵為秘書監，有告徵謀反者。太宗曰：「魏徵，昔吾之讎，只以忠於所事，吾遂拔而用之，何乃妄生讒構？」竟不問徵，遽斬所告者。

168	貞觀十年，權貴有疾魏徵者，每言於太宗曰：「魏徵凡所諫諍，委曲反覆，不從不止，意以陛下為幼主，不同於長君。」太宗曰：「朕是遠宮子弟，少不學問，唯好弓馬。至於起義，即有大功。既封為王，偏蒙龍愛。理道政術，都不留心，亦非所解。及為太子，初入東宮，思安天下，欲克己為理。唯魏徵與王珪導我以禮義，弘我以政道。我勉強從之，大覺其利益，力行不息，以致今日安寧，並是魏徵等之力。所以特加禮重，每事聽從，非私之也。」言者乃慚而止，太宗呵而出之。

169	貞觀十一年，長安人霍行斌告變，言尚書右丞魏徵預事。太宗覽之，為侍臣曰：「此言太無由緒，並不須問，行斌宜付所司理罪。」徵曰：「臣蒙近侍，未以善聞，而有大逆之名，罪合萬死。縱陛下由重矜照，臣將何以自安？」請鞠。尋仍頓首拜謝。太宗曰：「卿累仁積行，朕所悉知。愚人相謗，豈能由己，不須致謝。」

170	太宗謂房玄齡等曰：「昨日皇甫德參上書言，朕修營洛州宮殿，是勞民也；收地租，是厚斂也；俗高髻，是宮中所化也。觀此人心，必欲使國家不役一人，不收一租，宮人皆無發，乃稱其意耳。事既訕謗，當須論罪。」魏徵進曰：「賈誼當文帝之時，上書雲『可為痛哭者三，可為長太息者五』。自古上書，率多激切。若不激切，能不能起人主之心。激切即似仙謗，所謂狂夫之言，聖人擇焉。惟在陛下裁察，不可責也。」太宗曰：「朕初欲責此人，但已許進直言，若責之，則於後誰敢言者？」賜絹二十疋，令歸。

171	貞觀十六年，太宗謂諫議大夫褚遂良曰：「卿知起居，比來記我行事善惡？」遂良曰：「史官之設，君舉必書。善既必書，過亦無隱。」太宗曰：「朕今勤行三事，亦望史官不書吾惡。一則鑒前代成敗事，以為元龜；二則進用善人，共成政道；三則斥棄群小，不聽讒言。吾能守之，終不轉也。」

172	貞觀二年，太宗謂房玄齡曰：「為人大須學問。朕往為群兇未定，東西征討，躬親戎事，不暇讀書。比來四海安靜，身處殿堂，不能自執書卷，使人讀而聽之。君臣父子，政教之道，共在書內。古人云：『不學，墻面，蒞事惟煩。』不徒言也。卻思少小時行事，大覺非也。」

173	貞觀中，太子承乾多不修法度，魏王泰尤以才能為太宗所重，特詔泰移居武德殿。魏徵上疏諫曰：「魏王既是陛下愛子，須使知定分，常保安全，每事抑其驕奢，不處嫌疑之地也。今移居此殿，使在東宮之西，海陵昔居，時人以為不可。雖時移事異，猶恐人之多言。又王之本心，亦不寧息。既能以寵為懼，伏願成人之美。」太宗曰：「我幾不思量，甚大錯誤。」遂遣泰歸於本第。

174	貞觀五年，太宗謂侍臣等曰：「齊文宣何如人君？」魏徵對曰：「非常顛狂。然與人共爭道理，自知短屈，即能從之。臣聞齊時魏愷先任青州長史，嘗使梁，還除光州長史，不就。楊遵彥奏之。文宣帝大怒，召而責之。愷曰：『先任青州大藩長史，今有使勞，更無罪過，反授小州，所以不就。』乃顧謂遵彥曰：『此漢有理。』因令舍之。」太宗曰：「往者，盧祖尚不肯受官，朕遂煞之。文宣帝雖復顛狂，尚能容忍此一事，朕所不如也。祖尚不受處分，雖失人臣之禮，朕即可煞之，大是傷急。一死不可再生，悔無所及，宜復其故官蔭。」

175	貞觀十七年，太宗謂侍臣曰：「人情之至痛者，莫過乎喪親也。故孔子云：『三年之喪，天下之通喪，自天子達於庶人也。』又曰：『何必高宗？古之人皆然。』近代帝王遂行不逮漢文以日易月之制，甚乖於禮典。朕昨見徐幹《中論·復三年喪》篇，義理甚深，恨不早見此書。所行大疏略，但知自咎自責，追悔何及！」因悲泣久之。

176	貞觀十八年，太宗謂侍臣曰：「夫人臣之對帝王，多承意順旨，甘言取容。朕今欲聞己過，卿等皆可直言。」散騎常侍劉洎對曰：「陛下每與公卿論事，及有上書者，以其不稱旨，或面加詰難，無不慚退，恐非誘進直言之道。」太宗曰：「朕亦悔有此問，卿言是也，當為卿改之。」

177	貞觀二年，太宗謂黃門侍郎王珪曰：「隋開皇十四年大旱，人多饑乏。是時倉庫盈溢，竟不許賑給，乃令百姓逐糧。隋文不憐百姓而惜倉庫，比至末年，計天下儲積，得供五六十年。煬帝恃此富饒，所以奢華無道，遂致滅亡。煬帝失國，亦此之由。凡理國者，務積於人，不在盈其倉庫。古人云：『百姓不足，君孰與足？』但使倉庫可備兇年，此外何煩儲蓄！後嗣若賢，自能保其天下；如其不肖，多積倉庫，徒益其奢侈，危亡之本也。」

178	貞觀七年，太宗授郭孝恪西州道行軍總管，率步騎三千人出銀山道以伐焉耆。夜往掩襲其城，破之，虜其王龍突騎發。太宗謂侍臣曰：「計八月中旬孝恪發，去二十日應到，必以二十二日破焉耆，當馳使報朕。計其行程，今日應有好消息。」言未訖而騎至，云孝恪已破焉耆。太宗悅。及征龜茲，以孝恪為崑山道副大總管，破其都城，留孝恪守之，餘軍分道別進。城外未賓，孝恪因乃出營於外，有龜茲人來謂孝恪曰：「那利，我之國相，人心素歸，今亡在野，必思為變。城中之人頗有異志，公其備之。」孝恪不以為虞。那利等果率眾萬餘，私與城內降胡相知，表裏為應。孝恪失於警候，賊入城鼓譟，孝恪始覺之，為胡矢所中而死。孝恪性奢侈，家之僕妾以及器玩，務極鮮華，雖在軍中，床榻什器皆飾以金玉。仍以金床華帳充具，以遺行軍大總管阿史那社尒。社尒一無所受。太宗聞之，乃曰：「二將何優劣之不同也。郭孝恪今為寇虜所屠，可謂自招伊咎耳。」

179	貞觀九年，太宗謂魏徵曰：「頃讀周、齊史，末代亡國之主為惡多相類也。齊主深好奢侈，所有府庫用之略盡，乃至關市無不稅斂。朕常謂此猶如饞人自食其身，肉盡必死。人君賦斂不已，百姓既弊，其君亦亡，齊主即是也。然天元、齊主若為優劣？」徵對曰：「二主亡國雖同，其行則別。齊主愞弱，政出多門，國無綱紀，遂至滅亡。天元性兇而強，威福在己，亡國之事，皆在其身。以此論之，齊主為劣。」

180	貞觀十一年，太宗令所司造金銀器物五十事，侍御史馬周上疏曰:
	臣歷睹前代，自夏、殷、周及漢氏之有天下，傳祚相繼，多者八百餘年，少者猶四五百年，皆為積德累業，恩結於人心。豈無僻王？賴前哲以免爾！自魏、晉以還，降及周、隋，多者不過五六十年，少者才二三十年而亡。良由創業之君不務廣恩化，當時僅能自守，後無遺德可思。故傳嗣之主政教少衰，一夫大呼而天下土崩矣。今陛下雖以大功定天下，而積德日淺，固當崇禹、湯、文、武之道，廣施德化，使恩有餘地，為子孫立萬代之基。豈欲但令政教無失，以持當年而已！且自古明王聖主雖因人設教，寬猛隨時，而大要以節儉於身、恩加於人二者是務。故其下愛之如父母，仰之如日月，敬之如神明，畏之如雷霆。此其所以卜祚遐長而禍亂不作也。
	今百姓承喪亂之後，比於隋時纔十分之一，而供官徭役，道路相繼，兄去弟還，首尾不絕。遠者往來五六千里，春秋冬夏，略無休時。陛下雖每有恩詔，令其減省，而有司作既不廢，自然須人，徒行文書，役之如故。臣每訪問，四五年來，百姓頗有怨嗟之言，以陛下不存養之。昔唐堯茅茨土階，夏禹惡衣菲食。如此之事，臣知不復可行於今。漢文帝惜百金之費，輟露臺之役，集上書囊以為殿帷，所幸夫人衣不曳地。至景帝以錦繡綦組妨害女工，特詔除之，所以百姓安樂。至孝武帝，雖窮奢極侈，而承文、景遺德，故人心不動。向使高祖之後即有武帝，天下必不能全。此於時代差近，事跡可見。今京師及益州諸處營造供奉器物，並諸王妃主服飾，議者皆不以為儉。臣聞昧旦丕顯，後世猶怠，作法於理，其弊猶亂。陛下少處民間，知百姓辛苦，前代成敗，目所親見，尚猶如此，而皇太子生長深宮，不更外事，即萬歲之後，固聖慮所當憂也。
	臣竊尋往代以來成敗之事，但有黎庶怨叛，聚為盜賊，其國無不即滅，人主雖欲改悔，未有重能安全者。凡修政教，當修之於可修之時，若事變一起，而後悔之，則無益也。故人主每見前代之亡，則知其政教之所由喪，而皆不知其身之有失。是以殷紂笑夏桀之亡，而幽、厲亦笑殷紂之滅。隋帝大業之初，又笑周、齊之失國，然今之視煬帝，亦猶煬帝之視周、齊也。故京房謂漢元帝云：「臣恐後之視今，亦猶今之視古。」此言不可不戒也。
	往者貞觀之初，率土霜儉，一匹絹才得粟一斗，而天下帖然。百姓知陛下甚憂憐之，故人人自安，曾無謗讟。自五六年來，頻歲豐稔，一匹絹得十餘石粟，而百姓皆以陛下不憂憐之，咸有怨言。又今所營為者，頗多不急之務故也。自古以來，國之興亡不由蓄積多少，惟在百姓苦樂。且以近事驗之，隋家貯洛口倉，而李密因之；東京積布帛，王世充據之；西京府庫亦為國家之用，至今未盡。向使洛口、東都無粟帛，即世充、李密未必能聚大眾。但貯積者固是國之常事，要當人有餘力而後收之。若人勞而強斂之，竟以資寇，積之無益也。然儉以息人，貞觀之初，陛下已躬為之，故今行之不難也。為之一日，則天下知之，式歌且舞矣。若人既勞矣，而用之不息，儻中國被水旱之災，邊方有風塵之警，狂狡因之竊發，則有不可測之事，非徒聖躬旰食晏寢而已。若以陛下之聖明，誠欲勵精為政，不煩遠求上古之術，但及貞觀之初，則天下幸甚。
	太宗曰：「近令造小隨身器物，不意百姓遂有嗟怨，此則朕之過誤。」乃命停之。

181	貞觀初，太宗謂侍臣曰：「人有明珠，莫不貴重。若以彈雀，豈非可惜？況人之性命甚於明珠，見金錢財帛不懼刑網，徑即受納，乃是不惜性命。明珠是身外之物，尚不可彈雀，何況性命之重，乃以博財物耶？群臣若能備盡忠直，益國利人，則官爵立至。皆不能以此道求榮，遂妄受財物，贓賄既露，其身亦殞，實可為笑。帝王亦然。恣情放逸，勞役無度，信任群小，疏遠忠正，有一於此，豈不滅亡？隋煬帝奢侈自賢，身死匹夫之手，亦為可笑。」

182	貞觀二年，太宗謂侍臣曰：「朕嘗謂貪人不解愛財也。至如內外官五品以上，祿秩優厚，一年所得，其數自多。若受人財賄，不過數萬。一朝彰露，祿秩削奪，此豈是解愛財物？規小得而大失者也。昔公儀休性嗜魚，而不受人魚，其魚長存。且為主貪，必喪其國；為臣貪，必亡其身。《詩》云：『大風有隧，貪人敗類。』固非謬言也。昔秦惠王欲伐蜀，不知其徑，乃刻五石牛，置金其後，蜀人見之，以為牛能便金。蜀王使五丁力士拖牛入蜀，道成。秦師隨而伐之，蜀國遂亡。漢大司農田延年贓賄三千萬，事覺自死。如此之流，何可勝記！朕今以蜀王為元龜，卿等亦須以延年為覆轍也。

183	貞觀四年，太宗謂公卿曰：「朕終日孜孜，非但憂憐百姓，亦欲使卿等長守富貴。天非不高，地非不厚，朕常兢兢業業，以畏天地。卿等若能小心奉法，常如朕畏天地，非但百姓安寧，自身常得歡樂。古人云：『賢者多財損其志，愚者多財生其過。』此言可為深誡。若徇私貪濁，非止壞公法，損百姓，縱事未發聞，中心豈不常懼？恐懼既多，亦有因而致死。大丈夫豈得茍貪財物，以害及身命，使子孫每懷愧恥耶？卿等宜深思此言。」

184	貞觀四年，濮州刺史龐相壽貪濁有聞，追還，解任。殿庭自陳幕府舊左右，實不貪濁。太宗矜之，使舍人謂之曰：「爾是我舊左右，我極哀矜爾，爾取他錢物，祗應為貪。今賜爾絹一百疋，還向任所，更莫作罪過。」魏徵進而諫曰：「相壽貪濁，遠近所知。今以故舊私情，赦其貪濁之罪，加以厚賞，還令復任。相壽性識，未知愧恥。幕府左右其數甚多，人人皆恃恩私，足使為善者懼。」太宗欣然納之，使引相壽於前，親謂之曰：「我昔為王，為一府作主。今為天子，為四海作主。既為四海作主，不可偏與一府恩澤。向欲令爾重任，左右以為爾若得重任，必使為善者皆不用心。今既以左右所言者為是，便不得申我私意，且放爾歸。」乃賜雜物而遣之。相壽默然，流涕而去。

185	貞觀六年，右衛將軍陳萬福自九成宮赴京，違法取驛家麩數石。太宗賜其麩，令自負出以恥之。

186	貞觀十年，治書侍御史權萬紀上言：「宣、饒二州諸山大有銀坑，採之極是利益，每歲可得錢數百萬貫。」太宗曰：「朕貴為天子，是事無所少之。惟須納嘉言，進善事，有益於百姓者。且國家賸得數百萬貫錢，何如得一有才行人？不見卿推賢進善之事，又不能按舉不法，震肅權豪，惟道稅鬻銀坑以為利益。昔堯、舜抵璧於山林，投珠於淵谷，由是崇名美號，見稱千載。後漢桓、靈二帝好利賤義，為近代庸暗之主。卿遂欲將我比桓、靈耶？」是日敕放令萬紀還第。

187	岑文本為中書令，宅卑濕，無帷帳之飾。有勸其營產業者，文本嘆曰：「吾本漢南一布衣耳，竟無汗馬之勞，徒以文墨致位中書令，斯亦極矣。荷俸祿之重，為懼已多，更得言產業乎？」言者嘆息而退。

188	戶部尚書戴胄卒，太宗以其居宅弊陋，祭享無所，令有司特為之造廟。

189	溫彥博為尚書右僕射，家貧無正寢，及薨，殯於旁室。太宗聞而嗟嘆，遽命所司為造，當厚加賻贈。

190	魏徵宅內，先無正堂。及遇疾，太宗時欲造小殿，而輟其材為徵營構，五日而就。遣中使齎素褥布被而賜之，以遂其所尚。

191	貞觀七年，太宗幸蒲州。刺史趙元楷課父老服黃紗單衣，迎謁路左，盛飾廨宇，修營樓雉以求媚；又潛飼羊百餘口、魚數千頭，將饋貴戚。太宗知，召而數之曰：「朕巡省河、洛，經歷數州，凡有所須，皆資官物。卿為飼羊養魚，雕飾院宇，此乃亡隋弊俗，今不可復行。當識朕心，改舊態也。」以元楷在隋邪佞，故太宗發此言以戒之。元楷慚懼，數日不食而卒。

192	貞觀十六年，太宗謂侍臣曰：「古人云『鳥棲於林，猶恐其不高，復巢於木末；魚藏於水，猶恐其不深，復穴於窟下。然而為人所獲者，皆由貪餌故也。』今人臣受任，居高位，食厚祿，當須履忠正，蹈公清，則無災害，長守富貴矣。古人云：『禍福無門，惟人所召。』然陷其身者，皆為貪冒財利，與夫魚鳥何以異哉？卿等宜思此語為鑒誡。」

193	太宗初踐阼，即於正殿之左置弘文館，精選天下文儒，令以本官兼署學士，給以五品珍膳，更日宿直，以聽朝之隙引入內殿，討論墳典，商略政事，或至夜分乃罷。又詔勛賢三品以上子孫為弘文學生。

194	貞觀二年，詔停周公為先聖，始立孔子廟堂於國學，稽式舊典，以仲尼為先聖，顏子為先師，兩邊俎豆干戚之容，始備於茲矣。是歲大收天下儒士，賜帛給傳，令詣京師，擢以不次，布在廊廟者甚眾。學生通一大經以上，咸得署吏。國學增築學舍四百餘間，國子、太學、四門、廣文亦增置生員，其書、算各置博士、學生，以備眾藝。太宗又數幸國學，令祭酒、司業、博士講論，畢，各賜以束帛。四方儒生負書而至者，蓋以千數。俄而吐蕃及高昌、高麗、新羅等諸夷酋長，亦遣子弟請入於學。於是國學之內，鼓篋升講筵者，幾至萬人，儒學之興，古昔未有也。

195	貞觀十四年詔曰：「梁皇侃、褚仲都，周熊安生、沈重，陳沈文阿、周弘正、張譏，隋何妥、劉炫，並前代名儒，經術可紀，加以所在學徒，多行其講疏，宜加優賞，以勸後生，可訪其子孫見在者，錄姓名奏聞。」二十一年詔曰：「左丘明、卜子夏、公羊高、穀梁赤、伏勝、高堂生、戴聖、毛萇、孔安國、劉向、鄭眾、杜子春、馬融、盧植、鄭玄、服虔、何休、王肅、王弼、杜預、範寧等二十有一人，並用其書，垂於國胄，既行其道，理合褒崇。自今有事於太學，可並配享尼父廟堂。」其尊儒重道如此。

196	貞觀二年，太宗謂侍臣曰：「為政之要，惟在得人。用非其才，必難致治。今所任用，必須以德行、學識為本。」諫議大夫王珪曰：「人臣若無學業，不能識前言往行，豈堪大任？漢昭帝時，有人詐稱衛太子，聚觀者數萬人，眾皆致惑。雋不疑斷以蒯聵之事。昭帝曰：『公卿大臣，當用經術明於古義者，此則固非刀筆俗吏所可比擬。』」上曰：「信如卿言。」

197	貞觀四年，太宗以經籍去聖久遠，文字訛謬，詔前中書侍郎顏師古於秘書省考定五經。及功畢，復詔尚書左僕射房玄齡集諸儒重加詳議。時諸儒傳習師說，舛謬已久，皆共非之，異端蜂起。而師古輒引晉、宋以來古本，隨方曉答，援據詳明，皆出其意表，諸儒莫不嘆服。太宗稱善者久之，賜帛五百匹，加授通直散騎常侍，頒其所定書於天下，令學者習焉。太宗又以文學多門，章句繁雜，詔師古與國子祭酒孔穎達等諸儒，撰定五經疏義，凡一百八十卷，名曰《五經正義》，付國學施行。

198	太宗嘗謂中書令岑文本曰：「夫人雖稟定性，必須博學以成其道，亦猶蜃性含水，待月光而水垂；木性懷火，待燧動而焰發；人性含靈，待學成而為美。是以蘇秦刺股，董生垂帷。不勤道藝，則其名不立。」文本對曰：「夫人性相近，情則遷移，必須以學飭情，以成其性。《禮》云：『玉不琢不成器，人不學不知道。』所以古人勤於學問，謂之懿德。」

199	貞觀初，太宗謂監修國史房玄齡曰：「比見前、後《漢史》載錄揚雄《甘泉》、《羽獵》，司馬相如《子虛》、《上林》，班固《兩都》等賦，此既文體浮華，無益勸誡，何假書之史策？其有上書論事，詞理切直，可裨於政理者，朕從與不從皆須備載。」

200	貞觀十一年，著作佐郎鄧隆表請編次太宗文章為集。太宗謂曰：「朕若制事出令，有益於人者，史則書之，足為不朽。若事不師古，亂政害物，雖有詞藻，終貽後代笑，非所須也。只如梁武帝父子及陳後主、隋煬帝，亦大有文集，而所為多不法，宗社皆須臾傾覆。凡人主惟在德行，何必要事文章耶？」竟不許。

201	書左僕射房玄齡、侍中魏徵、散騎常侍姚思廉、太子右庶子李伯藥、孔穎達、侍郎岑文本、禮部侍郎令狐德棻、舍人許敬宗等，以貞觀十年撰成周、齊、梁、陳、隋等五代史，奏上。太宗勞之曰：「良史善惡必書，足為懲勸。秦始皇奢侈無度，誌在隱惡，焚書坑儒，用緘談者之口。隋煬帝誌在隱惡，雖曰好學，招集天下學士，全不禮待，竟不能修得歷代一史，數百年事殆將泯絕。朕今欲見近代人主善惡，以為身誡。故令公等修之，遂能成五代之史。深副朕懷，極可嘉尚。」於是進級班次，各有差降。

202	貞觀十三年，褚遂良為諫議大夫，兼知起居注。太宗問曰：「卿比知起居，書何等事？大抵於人君得觀見否？朕欲見此注記者，將卻觀所為得失以自警戒耳。」遂良曰：「今之起居，古之左、右史，以記人君言行，善惡畢書，庶幾人主不為非法，不聞帝王躬自觀史。」太宗曰：「朕有不善，卿必記耶？」遂良曰：「臣聞守道不如守官，臣職當載筆，何不書之？」黃門侍郎劉洎進曰：「人君有過失，如日月之蝕，人皆見之。設令遂良不記，天下之人皆記之矣。」

203	貞觀十四年，太宗謂房玄齡曰：「朕每觀前代史書，彰善癉惡，足為將來規誡。不知自古當代國史，何因不令帝王親見之？」對曰：「國史既善惡必書，庶幾人主不為非法。止應畏有忤旨，故不得見也。」太宗曰：「朕意殊不同古人。今欲自看國史者，蓋有善事，固不須論；若有不善，亦欲以為鑒誡，使得自修改耳。卿可撰錄進來。」玄齡等遂刪略國史為編年體，撰高祖、太宗實錄各二十卷，表上之。太宗見六月四日事，語多微文，乃謂玄齡曰：「昔周公誅管、蔡而周室安，季友鴆叔牙而魯國寧。朕之所為，義同此類，蓋所以安社稷，利萬民耳。史官執筆，何煩有隱？宜即改削浮詞，直書其事。」侍中魏徵奏曰：「臣聞人主位居尊極，無所忌憚。惟有國史，用為懲惡勸善，書不以實，後嗣何觀？陛下今遣史官正其辭，雅合至公之道。」

204	太宗初即位，謂侍臣曰：「準《禮》，名，終將諱之。前古帝王，亦不生諱其名，故周文王名昌，《周詩》云：『克昌厥後。』春秋時魯莊公名同，十六年《經》書：『齊侯、宋公同盟於幽。』惟近代諸帝，妄為節制，特令生避其諱，理非通允，宜有改張。」因詔曰：「依《禮》，二名義不偏諱，尼父達聖，非無前指。近世以來，曲為節制，兩字兼避，廢闕已多，率意而行，有違經語。今宜依據禮典，務從簡約，仰效先哲，垂法將來，其官號人名，及公私文籍，有『世』及『民』兩字不連讀，並不須避。」

205	貞觀二年，中書舍人高季輔上疏曰：「竊見密王元曉等俱是懿親，陛下友愛之懷，義高古昔，分以車服，委以藩維，須依禮儀，以副瞻望。比見帝子拜諸叔，諸叔亦即答拜，王爵既同，家人有禮，豈合如此顛倒昭穆？伏願一垂訓誡，永循彞則。」太宗乃詔元曉等，不得答吳王恪、魏王泰兄弟拜。

206	貞觀四年，太宗謂侍臣曰：「經聞京城士庶居父母喪者，乃有信巫書之言，辰日不哭，以此辭於吊問，拘忌輟哀，敗俗傷風，極乖人理。宜令州縣教導，齊之以禮典。」

207	貞觀五年，太宗謂侍臣曰：佛道設教，本行善事，豈遣僧尼道士等妄自尊崇，坐受父母之拜，損害風俗，悖亂禮經？宜即禁斷，仍令致拜於父母。」

208	貞觀六年，太宗謂尚書左僕射房玄齡曰：「比有山東崔、盧、李、鄭四姓，雖累葉陵遲，猶恃其舊地，好自矜大，稱為士大夫。每嫁女他族，必廣索聘財，以多為貴，論數定約，同於市賈，甚損風俗，有紊禮經。既輕重失宜，理須改革。」乃詔吏部尚書高士廉、御史大夫韋挺、中書侍郎岑文本、禮部侍郎令狐德棻等，刊正姓氏，普責天下譜牒，兼據憑史傳，剪其浮華，定其真偽，忠賢者褒進，悖逆者貶黜，撰為《氏族志》。士廉等及進定氏族等第，遂以崔乾為第一等。太宗謂曰：「我與山東崔、盧、李、鄭，舊既無嫌，為其世代衰微，全無官宦，猶自雲士大夫，婚姻之際，則多索財物，或才識庸下，而偃仰自高，販鬻松檟，依托富貴，我不解人間何為重之？且士大夫有能立功，爵位崇重，善事君父，忠孝可稱，或道義清素，學藝通博，此亦足為門戶，可謂天下士大夫。今崔、盧之屬，惟矜遠葉衣冠，寧比當朝之貴？公卿已下，何暇多輸錢物，兼與他氣勢，向聲背實，以得為榮。我今定氏族者，誠欲崇樹今朝冠冕，何因崔干猶為第一等，只看卿等不貴我官爵耶？不論數代已前，只取今日官品、人才作等級，宜一量定，用為永則。」遂以崔乾為第三等。至十二年，書成，凡百卷，頒天下。
	又詔曰：「氏族之美，實系於冠冕，婚姻之道，莫先於仁義。自有魏失御，齊氏云亡，市朝既遷，風俗陵替，燕、趙古姓，多失衣冠之緒，齊、韓舊族，或乖禮義之風。名不著於州閭，身未免於貧賤，自號高門之胄，不敦匹嫡之儀，問名惟在於竊貲，結褵必歸於富室。乃有新官之輩，豐財之家，慕其祖宗，競結婚姻，多納貨賄，有如販鬻。或自貶家門，受辱於姻婭；或矜其舊望，行無禮於舅姑。積習成俗，迄今未已，既紊人倫，實虧名教。朕夙夜兢惕，憂勤政道，往代蠹害，咸已懲革，唯此弊風，未能盡變。自今以後，明加告示，使識嫁娶之序，務合禮典，稱朕意焉。」

209	禮部尚書王珪子敬直，尚太宗女南平公主。珪曰：「《禮》有婦見舅姑之儀，自近代風俗弊薄，公主出降，此禮皆廢。主上欽明，動循法制，吾受公主謁見，豈為身榮，所以成國家之美耳。」遂與其妻就位而坐，令公主親執巾，行盥饋之道，禮成而退。太宗聞而稱善。是後公主下降有舅姑者，皆遣備行此禮。

210	貞觀十二年，太宗謂侍臣曰：「古者諸侯入朝，有湯沐之邑，芻禾百車，待以客禮。晝坐正殿，夜設庭燎，思與相見，問其勞苦。又漢家京成亦為諸郡立邸舍。頃聞考使至京者，皆賃房以坐，與商人雜居，才得容身而已。既待禮之不足，必是人多怨嘆，豈肯竭情於共理哉。」乃令就京城閑坊，為諸州考使各造邸第。及成，太宗親幸觀焉。

211	貞觀十三年，禮部尚書王珪奏言：「準令，三品以上，遇親王於路，不合下馬，今皆違法申敬，有乖朝典。」太宗曰：「卿輩欲自崇貴，卑我兒子耶？」魏徵對曰：「漢、魏已來，親王班皆次三公下。今三品並天子六尚書九卿，為王下馬，王所不宜當也。求諸故事，則無可憑，行之於今，又乖國憲，理誠不可。」帝曰：「國家立太子者，擬以為君。人之修短，不在老幼。設無太子，則母弟次立。以此而言，安得輕我子耶？」徵又曰：「殷人尚質，有兄終弟及之義。自周已降，立嫡必長，所以絕庶孽之窺窬，塞禍亂之源本。為國家者，所宜深慎。」太宗遂可王珪之奏。

212	貞觀十四年，特進魏徵上疏曰：
	臣聞君為元首，臣作股肱，齊契同心，合而成體，體或不備，未有成人。然則首雖尊高，必資手足以成體；君雖明哲，必藉股肱以致理。《禮》云：「民以君為心，君以民為體，心莊則體舒，心肅則容敬。」《書》云：「元首明哉！股肱良哉！庶士康哉！」「元首叢脞哉！股肱惰哉！萬事墮哉！」然則委棄股肱，獨任胸臆，具體成理，非所聞也。
	夫君臣相遇，自古為難。以石投水，千載一合，以水投石，無時不有。其能開至公之道，申天下之用，內盡心膂，外竭股肱，和若鹽梅，固同金石者，非惟高位厚秩，在於禮之而已。昔周文王游於鳳凰之墟，襪系解，顧左右莫可使者，乃自結之。豈周文之朝盡為俊乂，聖明之代獨無君子者哉？但知與不知，禮與不禮耳！是以伊尹，有莘之媵臣；韓信，項氏之亡命。殷湯致禮，定王業於南巢，漢祖登壇，成帝功於垓下。若夏桀不棄於伊尹，項羽垂恩於韓信，寧肯敗已成之國，為滅亡之虜乎？又微子，骨肉也，受茅土於宋；箕子，良臣也，陳《洪範》於周，仲尼稱其仁，莫有非之者。《禮記》稱：「魯穆公問於子思曰：『為舊君反服，古歟？』子思曰：『古之君子，進人以禮，退人以禮，故有舊君反服之禮也。今之君子，進人若將加諸膝，退人若將隊諸淵。毋為戎首，不亦善乎，又何反服之禮之有？』」齊景公問於晏子曰：「忠臣之事君如之何？」晏子對曰：「有難不死，出亡不送。」公曰「裂地以封之，疏爵而待之，有難不死，出亡不送，何也？」晏子曰：「言而見用，終身無難，臣何死焉？諫而見納，終身不亡，臣何送焉？若言不見用，有難而死，是妄死也；諫不見納，出亡而送，是詐忠也。」《春秋左氏傳》曰：「崔杼弒齊莊公，晏子立於崔氏之門外，其人曰：『死乎？』曰：『獨吾君也乎哉！吾死也？』曰：『行乎？』曰：『吾罪也乎哉！吾亡也？故君為社稷死，則死之；為社稷亡，則亡之。若為己死，為己亡，非其親暱，誰敢任之？』門啟而入，枕尸股而哭，興，三踴而出。」孟子曰：「君視臣如手足，臣視君如腹心；君視臣如犬馬，臣視君如國人；君視臣如糞土，臣視君如寇仇。」雖臣之事君無二志，至於去就之節，當緣恩之厚薄，然則為人主者，安可以無禮於下哉！
	竊觀在朝群臣，當主樞機之寄者，或地鄰秦、晉，或業與經綸，並立事立功，皆一時之選，處之衡軸，為任重矣。任之雖重，信之未篤，則人或自疑。人或自疑，則心懷茍且。心懷茍且，則節義不立。節義不立，則名教不興。名教不興，而可與固太平之基，保七百之祚，未之有也。又聞國家重惜功臣，不念舊惡，方之前聖，一無所間。然但寬於大事，急於小罪，臨時責怒，未免愛憎之心，不可以為政。君嚴其禁，臣或犯之，況上啟其源，下必有甚，川壅而潰，其傷必多，欲使凡百黎元，何所措其手足？此則君開一源，下生百端之變，無不亂者也。《禮記》曰：「愛而知其惡，憎而知其善。」若憎而不知其善，則為善者必懼；愛而不知其惡，則為惡者實繁。《詩》曰：「君子如怒，亂庶遄沮，」然則古人之震怒，將以懲惡，當今之威罰，所以長奸。此非堯、舜之心也，非禹、湯之事也。《書》曰：「撫我則後，虐我則仇。」孫卿子曰：「君，舟也，民，水也。水所以載舟，亦所以覆舟。」故孔子曰：「魚失水則死，水失魚猶為水也。」故堯、舜戰戰慄慄，日慎一日。安可不深思之乎？安可不熟慮之乎？
	夫委大臣以大體，責小臣以小事，為國之常也，為治之道也。今委之以職，則重大臣而輕小臣；至於有事，則信小臣而疑大臣。信其所輕，疑其所重，將求至治，豈可得乎？又政貴有恆，不求屢易。今或責小臣以大體，或責大臣以小事，小臣乘非所據，大臣失其所守，大臣或以小過獲罪，小臣或以大體受罰。職非其位，罰非其辜，欲其無私，求其盡力，不亦難乎？小臣不可委以大事，大臣不可責以小罪。任以大官，求其細過，刀筆之吏，順旨承風，舞文弄法，曲成其罪。自陳也，則以為心不伏辜；不言也，則以為所犯皆實。進退惟谷，莫能自明，則茍求免禍。大臣茍免，則譎詐萌生。譎詐萌生，則矯偽成俗。矯偽成俗，則不可以臻至治矣。
	又委任大臣，欲其盡力，每官有所避忌不言，則為不盡。若舉得其人，何嫌於故舊。若舉非其任，何貴於疏遠。待之不盡誠信，何以責其忠恕哉！臣雖或有失之，君亦未為得也。夫上之不信於下，必以為下無可信矣。若必下無可信，則上亦有可疑矣。《禮》曰：「上人疑，則百姓惑。下難知，則君長勞。」上下相疑，則不可以言至治矣。當今群臣之內，遠在一方，流言三至而不投杼者，臣竊思度，未見其人。夫以四海之廣，士庶之眾，豈無一二可信之人哉？蓋信之則無不可，疑之則無可信者，豈獨臣之過乎？夫以一介庸夫結為交友，以身相許，死且不渝，況君臣契合，寄同魚水。若君為堯、舜，臣為稷、契，豈有遇小事則變志，見小利則易心哉！此雖下之立忠未有明著，亦由上懷不信，待之過薄之所致也。豈君使臣以禮，臣事君以忠乎！以陛下之聖明，以當今之功業，誠能博求時俊，上下同心，則三皇可追而四，五帝可俯而六矣。夏、殷、周、漢，夫何足數。」
	太宗深嘉納之。

213	貞觀十四年，太宗謂禮官曰：「同爨尚有緦麻之恩，而嫂叔無服，又舅之與姨，親疏相似，而服之有殊，未為得禮，宜集學者詳議。餘有親重而服輕者，亦附奏聞。」是月尚書八座與禮官定議曰：
	臣竊聞之，禮所以決嫌疑、定猶豫、別同異、明是非者也，非從天下，非從地出，人情而已矣。人道所先，在乎敦睦九族。九族敦睦，由乎親親，以近及遠。親屬有等差，故喪紀有隆殺，隨恩之薄厚，皆稱情以立文。原夫舅之與姨，雖為同氣，推之於母，輕重相懸。何則？舅為母之本宗，姨乃外戚他姓，求之母族，姨不與焉，考之經史，舅誠為重。故周王念齊，是稱舅甥之國；秦伯懷晉，實切《渭陽》之詩。今在舅服止一時之情，為姨居喪五月，徇名喪實，逐末棄本，此古人之情或有未達，所宜損益，實在茲乎。
	《禮記》曰：「兄弟之子猶子也，蓋引而進之也。嫂叔之無服，蓋推而遠之也。」禮，繼父同居則為之期，未嘗同居則不為服。從母之夫，舅之妻，二人相為服。或曰「同爨緦麻」。然則繼父且非骨肉，服重由乎同爨，恩輕在乎異居。固知制服雖系於名文，蓋亦緣恩之厚薄者也。或有長年之嫂，遇孩童之叔，劬勞鞠養，情若所生，分饑共寒，契闊偕老，譬同居之繼父，方他人之同爨，情義之深淺，寧可同日而言哉？在其生也，乃愛同骨肉，於其死也，則推而遠之，求之本源，深所未喻。若推而遠之為是，則不可生而共居；生而共居為是，則不可死同行路。重其生而輕其死，厚其始而薄其終，稱情立文，其義安在？且事嫂見稱，載籍非一。鄭仲虞則恩禮甚篤，顏弘都則竭誠致感，馬援則見之必冠，孔伋則哭之為位，此蓋並躬踐教義，仁深孝友，察其所行之旨，豈非先覺者歟？但於時上無哲王，禮非下之所議，遂使深情鬱於千載，至理藏於萬古，其來久矣，豈不惜哉！
	今陛下以為尊卑之敘，雖煥乎已備，喪紀之制，或情理未安，爰命秩宗，詳議損益。臣等奉遵明旨，觸類傍求，採摭群經，討論傳記，或抑或引，兼名兼實，損其有餘，益其不足，使無文之禮咸秩，敦睦之情畢舉，變薄俗於既往，垂篤義於將來，信六籍所不能談，超百王而獨得者也。
	謹按曾祖父母，舊服齊衰三月，請加為齊衰五月；嫡子婦，舊服大功，請加為期；眾子婦，舊服小功，今請與兄弟子婦同為大功九月；嫂叔，舊無服，今請服小功五月。其弟妻及夫兄亦小功五月。舅，舊服緦麻，請加與從母同服小功五月。
	詔從其議。此並魏徵之詞也。

214	貞觀十七年十二月癸丑，太宗謂侍臣曰：「今日是朕生日。俗間以生日可為喜樂，在朕情，翻成感思。君臨天下，富有四海，而追求侍養，永不可得。仲由懷負米之恨，良有以也。況《詩》云：『哀哀父母，生我劬勞。』奈何以劬勞之辰，遂為宴樂之事！甚是乖於禮度。」因而泣下久之。

215	貞觀二年，太常少卿祖孝孫奏所定新樂。太宗曰：「禮樂之作，是聖人緣物設教，以為撙節，治政善惡，豈此之由？」御史大夫杜淹對曰：「前代興亡，實由於樂。陳將亡也為《玉樹後庭花》，齊將亡也而為《伴侶曲》，行路聞之，莫不悲泣，所謂亡國之音。以是觀之，實由於樂。」太宗曰：「不然，夫音聲豈能感人？歡者聞之則悅，哀者聽之則悲。悲悅在於人心，非由樂也。將亡之政，其人心苦，然苦心相感，故聞之則悲耳。何樂聲哀怨，能使悅者悲乎？今《玉樹》、《伴侶》之曲，其聲具存，朕能為公奏之，知公必不悲耳。」尚書右丞魏徵進曰：「古人稱：禮云，禮云，玉帛云乎哉！樂云，樂云，鐘鼓云乎哉！樂在人和，不由音調。」太宗然之。

216	貞觀七年，太常卿蕭瑀奏言：「今《破陳樂舞》，天下之所共傳，然美盛德之形容，尚有所未盡。前後之所破劉武周、薛舉、竇建德、王世充等，臣願圖其形狀，以寫戰勝攻取之容。」太宗曰：「朕當四方未定，因為天下救焚拯溺，故不獲已，乃行戰伐之事，所以人間遂有此舞，國家因茲亦制其曲。然雅樂之容，止得陳其梗概，若委曲寫之，則其狀易識。朕以見在將相，多有曾經受彼驅使者，既經為一日君臣，今若重見其被擒獲之勢，必當有所不忍，我為此等，所以不為也。」蕭瑀謝曰：「此事非臣思慮所及。」

217	貞觀二年，太宗謂侍臣曰：「凡事皆須務本。國以人為本，人以衣食為本，凡營衣食，以不失時為本。夫不失時者，在人君簡靜乃可致耳。若兵戈屢動，土木不息，而欲不奪農時，其可得乎？」王珪曰：「昔秦皇、漢武，外則窮極兵戈，內則崇侈宮室，人力既竭，禍難遂興。彼豈不欲安人乎？失所以安人之道也。亡隋之轍，殷鑒不遠，陛下親承其弊，知所以易之。然在初則易，終之實難。伏願慎終如始，方盡其美。」太宗曰：「公言是也。夫安人寧國，惟在於君。君無為則人樂，君多欲則人苦。朕所以抑情損欲，克己自勵耳。」

218	貞觀二年，京師旱，蝗蟲大起。太宗入苑視禾，見蝗蟲，掇數枚而咒曰：「人以穀為命，而汝食之，是害於百姓。百姓有過，在予一人，爾其有靈，但當蝕我心，無害百姓。」將吞之，左右遽諫曰：「恐成疾，不可。」太宗曰：「所冀移災朕躬，何疾之避？」遂吞之。自是蝗不復為災。

219	貞觀四年，太宗謂諸州考使曰：「國以人為本，人以食為命，若禾穀不登，恐由朕不躬親所致也。故就別院種三數畝禾，時自鋤其ㄗ莠，才得半畝，即苦疲乏。以此思之，勞可知矣。農夫實甚辛苦，頃聞關東及諸處，粟兩錢半價，米四錢價。深慮無識之人，見米賤遂惰農自安。倘遇水旱，即受饑餓。卿等至州日，每縣時遣官人就田隴間勸勵，不得令有送迎。若迎送往還，多廢農業，若此勸農，不如不去。」

220	貞觀五年，有司上書言：「皇太子將行冠禮，宜用二月為吉，請追兵以備儀注。」太宗曰：「今東作方興，恐妨農事。」令改用十月。太子少保蕭瑀奏言：「準陰陽家，用二月為勝。」太宗曰：「陰陽拘忌，朕所不行。若動靜必依陰陽，不顧理義，欲求福祐，其可得乎？若所行皆遵正道，自然常與吉會。且吉兇在人，豈假陰陽拘忌？農時甚要，不可暫失。」

221	貞觀十六年，太宗以天下粟價率計斗值五錢，其尤賤處，計斗值三錢，因謂侍臣曰：「國以民為本，人以食為命。若禾黍不登，則兆庶非國家所有。既屬豐稔若斯，朕為億兆人父母，唯欲躬務儉約，必不輒為奢侈。朕常欲賜天下之人，皆使富貴，今省徭賦，不奪其時，使比屋之人恣其耕稼，此則富矣。敦行禮讓，使鄉閭之間，少敬長，妻敬夫，此則貴矣。但令天下皆然，朕不聽管弦，不從畋獵，樂在其中矣！」

222	貞觀元年詔：以犯大辟罪者，令斷其右趾。因謂侍臣曰：「前代不行肉刑久矣，今斷人右趾，意不忍為。」諫議王珪對曰：「古行肉刑，以為輕罪。今陛下矜死之多，故設斷趾之法，損一足以全其大命，於犯者甚益矣。且見之足為懲誡。」侍中陳叔達又曰：「古之肉刑，在死刑之外，陛下於死刑之內，降從斷趾，便是以生易死，足為寬法。」

223	貞觀元年，太宗謂侍臣曰：「死者不可再生，用法務在寬簡。古人云，鬻棺者欲歲之疫，非疾於人，利於棺售故耳。今法司核理一獄，必求深刻，欲成其考課。今作何法，得使平允？」諫議大夫王珪進曰：「但選公直良善人，斷獄允當者，增秩賜金，即奸偽自息。」詔從之。太宗又曰：「古者斷獄，必訊於三槐、九棘之官，今三公、九卿，即其職也。自今以後，大闢罪皆令中書、門下四品以上及尚書九卿議之。如此，庶免冤濫。」由是至四年，斷死刑，天下二十九人，幾致刑措。

224	貞觀二年，太宗謂侍臣曰：「比有奴告主謀逆，此極弊法，特須禁斷。假令有謀反者，必不獨成，終將與人計之；眾計之事，必有他人論之，豈藉奴告也？自今奴告主者，不須受，盡令斬決。」

225	貞觀五年，張蘊古為大理丞。相州人李好德素有風疾，言涉妖妄，詔令鞠其獄。蘊古言：「好德癲病有征，法不當坐。」太宗許將寬宥。蘊古密報其旨，仍引與博戲。治書侍御史權萬紀劾奏之。太宗大怒，令斬於東市。既而悔之，謂房玄齡曰：「公等食人之祿，須憂人之憂，事無巨細，咸當留意。今不問則不言，見事都不諫諍，何所輔弼？如蘊古身為法官，與囚博戲，漏洩朕言，此亦罪狀甚重。若據常律，未至極刑。朕當時盛怒，即令處置。公等竟無一言，所司又不覆奏，遂即決之，豈是道理。」因詔曰：「凡有死刑，雖令即決，皆須五覆奏。」五覆奏，自蘊古始也。又曰：「守文定罪，或恐有冤。自今以後，門下省覆，有據法令合死而情可矜者，宜錄奏聞。」
	蘊古，初以貞觀二年，自幽州總管府記室兼直中書省，表上《大寶箴》，文義甚美，可以規誡。其詞曰：
	今來古往，俯察仰觀，惟闢作福，為君實難。宅普天之下，處王公之上，任土貢其所有，具僚和其所唱。是故恐懼之心日弛，邪僻之情轉放。豈知事起乎所忽，禍生乎無妄。故以聖人受命，拯溺亨屯，歸罪於己，推恩於民。大明無偏照，至公無私親。故以一人治天下，不以天下奉一人。禮以禁其奢，樂以防其佚。左言而右事，出警而入蹕。四時調其慘舒，三光同其得失。故身為之度，而聲為之律。勿謂無知，居高聽卑；勿謂何害，積小成大。樂不可極，極樂成哀；欲不可縱，縱欲成災。壯九重於內，所居不過容膝；彼昏不知，瑤其臺而瓊其室。羅八珍於前，所食不過適口；惟狂罔念，丘其糟而池其酒。勿內荒於色，勿外荒於禽；勿貴難得之貨，勿聽亡國之音。內荒伐人性，外荒蕩人心；難得之物侈，亡國之聲淫。勿謂我尊而傲賢侮士，勿謂我智而拒諫矜己。聞之夏后，據饋頻起；亦有魏帝，牽裾不止。安彼反側，如春陽秋露；巍巍蕩蕩，推漢高大度。撫茲庶事，如履薄臨深；戰戰慄慄，用周文小心。
	《詩》云：「不識不知。」《書》曰：「無偏無黨。」一彼此於胸臆，捐好惡於心想。眾棄而後加刑，眾悅而後命賞。弱其強而治其亂，伸其屈而直其枉。故曰：如衡如石，不定物以數，物之懸者，輕重自見；如水如鏡，不示物以形，物之鑒者，妍蚩自露。勿渾渾而濁，勿皎皎而清；勿汶汶而暗，勿察察而明。雖冕旒蔽目而視於未形，雖黈纊塞耳而聽於無聲。縱心乎湛然之域，游神於至道之精。扣之者，應洪纖而效響；酌之者，隨淺深而皆盈。故曰：天之清，地之寧，王之貞。四時不言而代序，萬物無為而受成。豈知帝有其力，而天下和平。吾王撥亂，戡以智力；人懼其威，未懷其德。我皇撫運，扇以淳風；民懷其始，未保其終。爰術金鏡，窮神盡性。使人以心，應言以行。包括理體，抑揚辭令。天下為公，一人有慶。開羅起祝，援琴命詩。一日二日，念茲在茲。惟人所召，自天祐之。爭臣司直，敢告前疑。
	太宗嘉之，賜帛三百段，仍授以大理寺丞。

226	貞觀五年，詔曰：「在京諸司，比來奏決死囚，雖云三覆，一日即了，都未暇審思，三奏何益？縱有追悔，又無所及。自今後，在京諸司奏決死囚，宜二日中五覆奏，天下諸州三覆奏。」又手詔敕曰：「比來有司斷獄，多據律文，雖情在可矜而不敢違法，守文定罪，惑恐有冤。自今門下省復有據法合死，而情在可矜者，宜錄狀奏聞。」

227	貞觀九年，鹽澤道行軍總管、岷州都督高甑生，坐違李靖節度，又誣告靖謀逆，減死徙邊。時有上言者曰：「甑生舊秦府功臣，請寬其過。」太宗曰：「甑生違李靖節度，又誣告靖謀逆。雖是藩邸舊勞，誠不可忘。然理國守法，事須畫一，今若赦之，使開僥幸之路。且國家建義太原，元從及征戰有功者甚眾，若甑生獲免，誰不覬覦？有功之人，皆須犯法。我所以必不赦者，正為此也。」

228	貞觀十一年，特進魏徵上疏曰：
	臣聞《書》曰：「明德慎罰」，「惟刑恤哉！」《禮》云：「為上易事，為下易知，則刑不煩矣。上人疑則百姓惑，下難知則君長勞矣。」夫上易事，則下易知，君長不勞，百姓不惑。故君有一德，臣無二心，上播忠厚之誠，下竭股肱之力，然後太平之基不墜，「康哉」之詠斯起。當今道被華戎，功高宇宙，無思不服，無遠不臻。然言尚於簡文，志在於明察，刑賞之用，有所未盡。夫刑賞之本，在乎勸善而懲惡，帝王之所以與天下為畫一，不以貴賤親疏而輕重者也。今之刑賞，未必盡然。或屈伸在乎好惡，或輕重由乎喜怒；遇喜則矜其情於法中，逢怒則求其罪於事外；所好則鉆皮出其毛羽，所惡則洗垢求其瘢痕。瘢痕可求，則刑斯濫矣；毛羽可出，則賞因謬矣。刑濫則小人道長，賞謬則君子道消。小人之惡不懲，君子之善不勸，而望治安刑措，非所聞也。
	且夫暇豫清談，皆敦尚於孔、老；威怒所至，則取法於申、韓。直道而行，非無三黜，危人自安，蓋亦多矣。故道德之旨未弘，刻薄之風已扇。夫刻薄既扇，則下生百端；人競趨時，則憲章不一。稽之王度，實虧君道。昔州犁上下其手，楚國之法遂差；張湯輕重其心，漢朝之刑以弊。以人臣之頗僻，猶莫能申其欺罔，況人君之高下，將何以措其手足乎？以睿聖之聰明，無幽微而不燭，豈神有所不達，智有所不通哉？安其所安，不以恤刑為念；樂其所樂，遂忘先笑之變。禍福相倚，吉兇同域，惟人所召，安可不思？頃者責罰稍多，威怒微厲，或以供帳不贍，或以營作差違，或以物不稱心，或以人不從命，皆非致治之所急，實恐驕奢之攸漸。是知「貴不與驕期而驕自至，富不與侈期而侈自來」，非徒語也。
	且我之所代，實在有隋。隋氏亂亡之源，聖明之所臨照。以隋氏之府藏譬今日之資儲，以隋氏之甲兵況當今之士馬，以隋氏之戶口校今時之百姓，度長比大，曾何等級？然隋氏以富強而喪敗，動之也；我以貧窮而安寧，靜之也。靜之則安，動之則亂，人皆知之，非隱而難見也，非微而難察也。然鮮蹈平易之途，多遵覆車之轍，何哉？在於安不思危、治不念亂、存不慮亡之所致也。昔隋氏之未亂，自謂必無亂；隋氏之未亡，自謂必不亡，所以甲兵屢動，徭役不息。至於將受戮辱，竟未悟其滅亡之所由也，可不哀哉！
	夫鑒形之美惡，必就於止水；鑒國之安危，必取於亡國。故《詩》曰：「殷鑒不遠，在夏后之世。」又曰：「伐柯伐柯，其則不遠。」臣願當今之動靜，必思隋氏以為殷鑒，則存亡之治亂，可得而知。若能思其所以危，則安矣；思其所以亂，則治矣；思其所以亡，則存矣。知存亡之所在，節嗜欲以從人，省游畋之娛，息靡麗之作，罷不急之務，慎偏聽之怒；近忠厚，遠便佞，杜悅耳之邪說，甘苦口之忠言；去易進之人，賤難得之貨，採堯舜之誹謗，追禹湯之罪己；惜十家之產，順百姓之心，近取諸身，恕以待物，思勞謙以受益，不自滿以招損；有動則庶類以和，出言而千里斯應，超上德於前載，樹風聲於後昆，此聖哲之宏觀，而帝王之大業，能事斯畢，在乎慎守而已。
	夫守之則易，取之實難。既能得其所以難，豈不能保其所以易？其或保之不固，則驕奢淫泆動之也。慎終如始，可不勉歟！《易》曰：「君子安不忘危，存不忘亡，治不忘亂，是以身安而國家可保也。」誠哉斯言，不可以不深察也。伏惟陛下欲善之志，不減於昔時，聞過必改，少虧於曩日。若以當今之無事，行疇昔之恭儉，則盡善盡美矣，固無得而稱焉。
	太宗深嘉而納用。

229	貞觀十四年，戴州刺史賈崇以所部有犯十惡者，被御史劾奏。太宗謂侍臣曰：「昔陶唐大聖，柳下惠大賢，其子丹朱甚不肖，其弟盜跖為臣惡。夫以聖賢之訓，父子兄弟之親，尚不能使陶染變革，去惡從善。今遣刺史，化被下人，咸歸善道，豈可得也？若令緣此皆被貶降，或恐遞相掩蔽，罪人斯失。諸州有犯十惡者，刺史不須從坐，但令明加糾訪科罪，庶可肅清姦惡。」

230	貞觀十六年，太宗謂大理卿孫伏伽曰：「夫作甲者欲其堅，恐人之傷；作箭者欲其銳，恐人不傷。何則？各有司存，利在稱職故也。朕常問法官刑罰輕重，每稱法網寬於往代，仍恐主獄之司，利在殺人，危人自達，以釣聲價。今之所憂，正在此耳。深宜禁止，務在寬平。」

231	貞觀七年，太宗謂侍臣曰：「天下愚人者多，智人者少，智者不肯為惡，愚人好犯憲章。凡赦宥之恩，惟及不軌之輩。古語云：『小人之幸，君子之不幸。』『一歲再赦，善人喑啞。』凡『養稂莠者傷禾稼，惠奸宄者賊良人』。昔『文王作罰，刑茲無赦。』又蜀先主嘗謂諸葛亮曰：『吾周旋陳元方、鄭康成之間，每見啟告理亂之道備矣，曾不語赦。』故諸葛亮治蜀十年不赦，而蜀大化。梁武帝每年數赦，卒至傾敗。夫謀小仁者，大仁之賊。故我有天下以來，絕不放赦。今四海安寧，禮義興行，非常之恩，彌不可數，將恐愚人常冀僥幸，惟欲犯法，不能改過。」

232	貞觀七年，工部尚書段綸奏進巧人楊思齊至。太宗令試，綸遣造傀儡戲具。太宗謂綸曰：「所進巧匠，將供國事，卿令先造此物，是豈百工相戒無作奇巧之意耶？」乃詔削綸階級，並禁斷此戲。

233	貞觀十年，太宗謂侍臣曰：「國家法令，惟須簡約，不可一罪作數種條。格式既多，官人不能盡記，更生奸詐，若欲出罪即引輕條，若欲入罪即引重條。數變法者，實不益道理，宜令審細，毋使互文。」

234	貞觀十一年，太宗謂侍臣曰：「詔令格式，若不常定，則人心多惑，奸詐益生。《周易》稱『渙汗其大號』，言發號施令，若汗出於體，一出而不復也。《書》曰：『慎乃出令，令出惟行，弗為反。』且漢祖日不暇給，蕭何起於小吏，制法之後，猶稱畫一。今宜詳思此義，不可輕出詔令，必須審定，以為永式。」

235	長孫皇後遇疾，漸危篤。皇太子啟後曰：「醫藥備盡，今尊體不瘳，請奏赦囚徒並度人入道，冀蒙福祐。」後曰：「死生有命，非人力所加。若修福可延，吾素非為惡者；若行善無效，何福可求？赦者國之大事，佛道者，上每示存異方之教耳，常恐為理體之弊。豈以吾一婦人而亂天下法，不能依汝言。」

236	貞觀十一年，詔曰：「朕聞死者終也，欲物之反真也；葬者藏也，欲令人之不得見也。上古垂風，未聞於封樹；後世貽則，乃備於棺槨。譏僭侈者，非愛其厚費；美儉薄者，實貴其無危。是以唐堯，聖帝也，穀林有通樹之說；秦穆，明君也，橐泉無丘隴之處。仲尼，孝子也，防墓不墳；延陵，慈父也，嬴、博可隱。斯皆懷無窮之慮，成獨決之明，乃便體於九泉，非徇名於百代也。洎乎闔閭違禮，珠玉為鳧雁；始皇無度，水銀為江海；季孫擅魯，斂以璵璠；桓魋專宋，葬以石槨，莫不因多藏以速禍，由有利而招辱。玄廬既發，致焚如於夜臺；黃腸再開，同暴骸於中野。詳思曩事，豈不悲哉？由此觀之，奢侈者可以為戒，節儉者可以為師矣。朕居四海之尊，承百王之弊，未明思化，中宵戰惕。雖送往之典詳諸儀制，失禮之禁著在刑書，而勛戚之家多流遁於習俗，閭閻之內或侈靡而傷風，以厚葬為奉終，以高墳為行孝，遂使衣衾棺槨極雕刻之華，靈輀冥器窮金玉之飾。富者越法度以相尚，貧者破資產而不逮，徒傷教義，無益泉壤，為害既深，宜為懲革。其王公以下，爰及黎庶，自今以後，送葬之具有不依令式者，仰州府縣官明加檢察，隨狀科罪。在京五品以上及勛戚家，仍錄聞奏。」

237	貞觀十五年，詔曰：「朕聽朝之暇，頗觀前史，每覽名賢佐時，忠臣徇國，何嘗不想見其人，廢書欽嘆！至於近代以來，年載非遠，然其胤緒，或當見存，縱未能顯加旌擢，無容棄之遐裔。其周、隋二代名臣及忠節子孫，有貞觀已來犯罪配流者，宜令所司具錄奏聞。」於是多從矜宥。

238	貞觀二年，太宗謂朝集使曰：「任土作貢，布在前典，當州所產，則充庭實。比聞都督、刺史邀射聲名，厥土所賦，或嫌其不善，逾境外求，更相仿效，遂以成俗。極為勞擾，宜改此弊，不得更然。」

239	貞觀中，林邑國貢白鸚鵡，性辯慧，尤善應答，屢有苦寒之言。太宗愍之，付其使，令還放於林藪。

240	貞觀十二年，疏勒、朱俱波、甘棠遣使貢方物，太宗謂群臣曰：「向使中國不安，日南、西域朝貢使亦何緣而至？朕何德以堪之？睹此翻懷危懼。近代平一天下，拓定邊方者，惟秦皇、漢武。始皇暴虐，至子而亡。漢武驕奢，國祚幾絕。朕提三尺劍以定四海，遠夷率服，億兆乂安，自謂不減二主也。然念二主末途，皆不能自保，由是每自懼危亡，必不敢懈怠。惟藉公等直言正諫，以相匡弼。若惟揚美隱惡，共進諛言，則國之危亡，可立而待也。」

241	貞觀十八年，太宗將伐高麗，其莫離支遣使貢白金。黃門侍郎褚遂良諫曰：「莫離支虐殺其主，九夷所不容，陛下以之興兵，將事吊伐，為遼山之人報主辱之恥。古者討弒君之賊，不受其賂。昔宋督遺魯君以郜鼎，桓公受之於大廟，臧哀伯諫曰：『君人者將昭德塞違，今滅德立違，而置其賂器於大廟，百官象之，又何誅焉？武王克商，遷九鼎於雒邑，義士猶或非之，而況將昭違亂之賂器置諸大廟，其若之何？』夫《春秋》之書，百王取則，若受不臣之筐篚，納弒逆之朝貢，不以為愆，將何致伐？臣謂莫離支所獻，自不合受。」太宗從之。

242	貞觀十九年，高麗王高藏及莫離支蓋蘇文遣使獻二美女，太宗謂其使曰：「朕憫此女離其父母兄弟於本國，若愛其色而傷其心，我不取也。」並卻還之本國。
	禁末作附
	《same as 232》
貞觀七年，工部尚書段綸奏進巧人楊思齊至。太宗令試，綸遣造傀儡戲具。太宗謂綸曰：「所進巧匠，將供國事，卿令先造此物，是豈百工相戒無作奇巧之意耶？」乃詔削綸階級，並禁斷此戲。

243	貞觀九年，上謂使臣曰：「為政之要，必須禁末作。傳曰：『雕琢刻鏤傷農事，纂組文彩害女工。』聖人制法，莫不崇節儉，革奢侈。又帝王凡有興造，亦須貴順物情。昔大禹鑿九山，通九江，用人力極廣，而無怨諱者，物情所欲，共眾所有故也。泰始皇營廷宮室，而人多謗議者，為徇其私，不典眾共故也。朕冷欲造一殿，材木己具，遠想秦皇之事，遂復不作也。古人云：『不作無益，不見可欲，使心不亂。』至如雕鏤器物，珠玉服玩，若恣其驕奢，則厄亡可立待也。自令王公己下，淮品秩。不合服用者，宜一切禁斷。」由是數十年閒，風俗簡朴，財帛富饒，無復飢寒之弊。

244	貞觀初，太宗從容謂侍臣曰：「周武平紂之亂，以有天下；秦皇因周之衰，遂吞六國。其得天下不殊，祚運長短若此之相懸也？」尚書右僕射蕭瑀進曰：「紂為無道，天下苦之，故八百諸侯不期而會。周室微，六國無罪，秦氏專任智力，蠶食諸侯。平定雖同，人情則異。」太宗曰：「不然，周既克殷，務弘仁義；秦既得志，專行詐力。非但取之有異，抑亦守之不同。祚之修短，意在茲乎！」

245	貞觀二年，太宗謂黃門侍郎王珪曰：「隋開皇十四年大旱，人多饑乏。是時倉庫盈溢，竟不許賑給，乃令百姓逐糧。隋文不憐百姓而惜倉庫，比至末年，計天下儲積，得供五六十年。煬帝恃此富饒，所以奢華無道，遂致滅亡。煬帝失國，亦此之由。凡理國者，務積於人，不在盈其倉庫。古人云：『百姓不足，君孰與足？』但使倉庫可備兇年，此外何煩儲蓄！後嗣若賢，自能保其天下；如其不肖，多積倉庫，徒益其奢侈，危亡之本也。」

246	貞觀五年，太宗謂侍臣曰：「天道福善禍淫，事猶影響。昔啟民亡國來奔，隋文帝不吝粟帛，大興士眾營衛安置，乃得存立。既而強富，子孫不思念報德，纔至失脫，即起兵圍煬帝於雁門。及隋國亂，又恃強深入，遂使昔安立其國家者，身及子孫，並為頡利兄弟之所屠戮。今頡利破亡，豈非背恩忘義所至也？」群臣咸曰：「誠如聖旨。」

247	貞觀九年，太宗謂魏徵曰：「頃讀周、齊史，末代亡國之主為惡多相類也。齊主深好奢侈，所有府庫用之略盡，乃至關市無不稅斂。朕常謂此猶如饞人自食其肉，肉盡必死。人君賦斂不已，百姓既弊，其君亦亡，齊主即是也。然天元、齊主若為優劣？」徵對曰：「二主亡國雖同，其行則別。齊主愞弱，政出多門，國無綱紀，遂至亡滅。天元性兇而強，威福在己，亡國之事，皆在其身。以此論之，齊主為劣。」

248	武德九年冬，突厥頡利、突利二可汗以其眾二十萬，至滑水便橋之北，遣酋帥執矢思力入朝為覘，自張聲勢云：「二可汗總兵百萬，今已至矣。」乃請返命。太宗謂曰：「我與突厥面自和親，汝則背之，我無所愧，何輒將兵入我畿縣，自誇強盛？我當先戮爾矣！」思力懼而請命。蕭瑀、封德彞等請禮而遣之，太宗曰：「不然。今若放還，必謂我懼。」乃遣囚之。太宗曰：「頡利聞我國家新有內難，又聞朕初即位，所以率其兵眾直至於此，謂我不敢拒之。朕若閉門自守，虜必縱兵大掠。強弱之勢，在今一策。朕將獨出，以示輕之，且耀軍容，使知必戰。事出不意，乖其本圖，制服匈奴，在茲舉矣。」遂單馬而進，隔津與語，頡利莫能測。俄而六軍繼至，頡利見軍容大盛，又知思力就拘，由是大懼，請盟而退。

249	貞觀初，嶺南諸州奏言高州酋帥馮盎、談殿阻兵反叛。詔將軍藺謩發江、嶺數十州兵討之。秘書監魏徵諫曰：「中國初定，瘡痍未復，嶺南瘴癆，山川阻深，兵運難繼，疾疫或起，若不如意，悔不可追。且馮盎若反，即須及中國未寧，交結遠人，分兵斷險，破掠州縣，署置官司。何因告來數年，兵不出境？此則反形未成，無容動眾。陛下既未遣使人就彼觀察，即來朝謁，恐不見明。今若遣使，分明曉諭，必不勞師旅，自致闕庭。」太宗從之，嶺表悉定。侍臣奏言：「馮盎、談殿往年恆相征伐，陛下發一單使，嶺外帖然。」太宗曰：「初，嶺南諸州盛言盎反，朕必欲討之，魏徵頻諫，以為但懷之以德，必不討自來。既從其計，遂得嶺表無事，不勞而定，勝於十萬之師。」乃賜征絹五百匹。徵辭曰：「陛下德化所被，八表安寧，臣豈敢貪天之功以為己力。」太宗曰：「臣有善須顯揚，正令如此也。」杜如晦曰：「陛下聖明，故推功歸善於下。前代王者，皆以為難。」

250	貞觀四年，有司上言：「林邑國蠻，表疏不順，請發兵討擊之。」太宗曰：「兵者兇器，不得已而用之。故漢光武云：『每一發兵，不覺頭須為白。』自古以來窮兵極武，未有不亡者也。苻堅自恃兵強，欲必吞晉室，興兵百萬，一舉而亡。隋主亦必欲取高麗，頻年勞役，人不勝怨，遂死於匹夫之手。至如頡利，往歲數來侵我國家，部落疲於征役，遂至滅亡。朕今見此，豈得輒即發兵？但經歷山險，土多瘴癆，若我兵士疾疫，雖克剪此蠻，亦何所補？言語之間，何足介意！」竟不討之。

251	貞觀五年，康國請歸附。時太宗謂侍臣曰：「前代帝王，大有務廣土地，以求身後之虛名，無益於身，其民甚困。假令於身有益，於百姓有損，朕必有為，況求虛名而損百姓乎？康國既來歸朝，有急難不得不救；兵行萬里，豈得無勞於民？若勞民求名，非朕所欲。所請歸附，不須納也。」

252	貞觀十四年，兵部尚書侯君集伐高昌，及師次柳谷，候騎言：「高昌王麴文泰死，克日將葬，國人咸集，以二千輕騎襲之，可盡得也。」副將薛萬均、姜行本皆以為然。君集曰：「天子以高昌驕慢，使吾恭行天誅。乃於墟墓間以襲其葬，不足稱武，此非問罪之師也。」遂按兵以待葬畢，然後進軍，平其國。

253	貞觀十六年，太宗謂侍臣曰：「北狄世為寇亂，今延陀倔強，須早為之所。朕熟思之，惟有二策：選徒十萬，擊而虜之，滌除兇醜，百年無患，此一策也。若遂其來請，與之為婚媾。朕為蒼生父母，茍可利之，豈惜一女！北狄風俗，多由內政，亦既生子，則我外孫，不侵中國，斷可知矣。以此而言，邊境足得三十年來無事。舉此二策，何者為先？」司空房玄齡對曰：「遭隋室大亂之後，戶口太半未復，兵兇戰危，聖人所慎，和親之策，實天下幸甚。」

254	貞觀十七年，太宗謂侍臣曰：「蓋蘇文弒其主而奪其國政，誠不可忍。今日國家兵力，取之不難，朕未能即動兵眾，且令契丹、靺鞨攪擾之，何如？」房玄齡對曰：「臣觀古之列國，無不強陵弱，眾暴寡。今陛下撫養蒼生，將士勇銳，力有餘而不取之，所謂止戈為武者也。昔漢武帝屢伐匈奴，隋主三征遼左，人貧國敗，實此之由，惟陛下詳察。」太宗曰：「善！」

255	貞觀十八年，太宗以高麗莫離支賊殺其主，殘虐其下，議將討之。諫議大夫褚遂良進曰：「陛下兵機神算，人莫能知。昔隋末亂離，克平寇難，及北狄侵邊，西蕃失禮，陛下欲命將擊之，群臣莫不苦諫，惟陛下明略獨斷，卒並誅夷。今聞陛下將伐高麗，意皆熒惑。然陛下神武英聲，不比周、隋之主，兵若渡遼，事須克捷，萬一不獲，無以威示遠方，必更發怒，再動兵眾。若至於此，安危難測。」太宗然之。

256	貞觀十九年，太宗將親征高麗，開府儀同三司尉遲敬德奏言：「車駕若自往遼左，皇太子又監國定州，東西二京，府庫所在，雖有鎮守，終是空虛，遼東路遙，恐有玄感之變。且邊隅小國，不足親勞萬乘。若克勝，不足為武，倘不勝，翻為所笑。伏請委之良將，自可應時摧滅。」太宗雖不從其諫，而識者是之。

257	禮部尚書江夏王道宗從太宗征高麗，詔道宗與李勣為前鋒，及濟遼水克蓋牟城，逢賊兵大至，軍中僉欲深溝保險，待太宗至，徐進。道宗議曰：「不可，賊赴急遠來，兵實疲頓，恃眾輕我，一戰可摧。昔耿弇不以賊遺君父，我既職在前軍，當須清道以待輿駕。」李勣大然其議。乃率驍勇數百騎，直沖賊陣，左右出入，勣因合擊，大破之。太宗至，深加賞勞。道宗在陣損足，帝親為針灸，賜以御膳。

258	太宗《帝範》曰：「夫兵甲者，國家兇器也。土地雖廣，好戰則民凋；中國雖安，忘戰則民殆。凋非保全之術，殆非擬寇之方，不可以全除，不可以常用。故農隙講武，習威儀也；三年治兵，辨等列也。是以勾踐軾蛙，卒成霸業；徐偃棄武，終以喪邦。何也？越習其威，徐忘其備也。孔子曰：『以不教民戰，是謂棄之。』故知弧矢之威，以利天下，此用兵之機也。」

259	貞觀二十二年，太宗將重討高麗。是時，房玄齡寢疾增劇，顧謂諸子曰：「當今天下清謐，咸得其宜，惟欲東討高麗，主為國害。吾知而不言，可謂銜恨入地。」遂上表諫曰：
	臣聞兵惡不戢，武貴止戈。當今聖化所覃，無遠不暨。上古所不臣者，陛下皆能臣之；所不制者，皆能制之。詳觀古今，為中國患害，無過突厥。遂能坐運神策，不下殿堂，大小可汗，相次束手，分典禁衛，執戟行間。其後延陀鴟張，尋就夷滅，鐵勒慕義，請置州縣，沙漠已北，萬里無塵。至如高昌叛渙於流沙，吐渾首鼠於積石，偏師薄伐，俱從平蕩。高麗歷代逋誅，莫能討擊。陛下責其逆亂，殺主虐人，親總六軍，問罪遼、碣。未經旬日，即拔遼東，前後虜獲，數十萬計，分配諸州，無處不滿。雪往代之宿恥，掩崤陵之枯骨，比功校德，萬倍前王。此聖主所自知，微臣安敢備說。
	且陛下仁風被於率土，孝德彰於配天。睹夷狄之將亡，則指期數歲；授將帥之節度，則決機萬里。屈指而候驛，視景而望書，符應若神，筭無遺策。擢將於行伍之中，取士於凡庸之末。遠夷單使，一見不忘；小臣之名，未嘗再問。箭穿七札，弓貫六鈞。加以留情墳典，屬意篇什，筆邁鐘、張，詞窮賈、馬。文鋒既振，則宮徵自諧；輕翰暫飛，則花葩競發。撫萬姓以慈，遇群臣以禮。褒秋毫之善，解吞州之網。逆耳之諫必聽，膚受之訴斯絕。好生之德，禁障塞於江湖；惡殺之仁，息鼓刀於屠肆。鳧鶴荷稻粱之惠，犬馬蒙帷蓋之恩。降尊吮思摩之瘡，登堂臨魏徵之柩。哭戰亡之卒，則哀動六軍；負填道之薪，則情感天地。重黔黎之大命，特盡心於庶獄。臣心識昏憒，豈足論聖功之深遠，談天德之高大哉？陛下兼眾美而有之，靡不備具，微臣深為陛下惜之重之，愛之寶之。
	《周易》曰：「知進而不知退，知存而不知亡，知得而不知喪。」又曰：「知進退存亡，而不失其正者，其惟聖人乎！」由此言之，進有退之義，存有亡之機，得有喪之理，老臣所以為陛下惜之者，蓋謂此也。《老子》曰：「知足不辱，知止不殆。」臣謂陛下威名功德，亦可足矣；拓地開疆，亦可止矣。彼高麗者，邊夷賤類，不足侍以仁義，不可責以常理。古來以魚鱉畜之，宜從闊略。必欲絕其種類，深恐獸窮則搏。且陛下每決死囚，必令三覆五奏，進素食，停音樂者，蓋以人命所重，感動聖慈也。況今兵士之徒，無一罪戾，無故驅之於戰陣之間，委之於鋒刃之下，使肝腦塗地，魂魄無歸，令其老父孤兒、寡妻慈母，望轊車而掩泣，抱枯骨而摧心，足變動陰陽，感傷和氣，實天下之冤痛也。且兵，兇器；戰，危事，不得已而用之。向使高麗違失臣節，而陛下誅之可也；侵擾百姓，而陛下滅之可也；久長能為中國患，而陛下除之可也。有一於此，雖日殺萬夫，不足為愧。今無此三條，坐煩中國，內為舊主雪怨，外為新羅報仇，豈非所存者小，所損者大？
	願陛下遵皇祖老子止足之誡，以保萬代巍巍之名。發霈然之恩，降寬之大詔，順陽春以布澤，許高麗以自新，焚凌波之船，罷應募之眾，自然華夷慶賴，遠肅邇安。臣老病三公，朝夕入地，所恨竟無塵露，微增海岳。謹罄殘魂餘息，豫代結草之誠。倘蒙錄此哀鳴，即臣死骨不朽。
	太宗見表，嘆曰：「此人危篤如此，尚能憂我國家。」雖諫不從，終為善策。

260	貞觀二十二年，軍旅亟動，宮室互興，百姓頗有勞弊。充容徐氏上疏諫曰：
	貞觀已來，二十有餘載，風調雨順，年登歲稔，人無水旱之弊，國無饑饉之災。昔漢武帝，守文之常主，猶登刻玉之符；齊桓公，小國之庸君，尚塗泥金之事。望陛下推功損己，讓德不居。億兆傾心，猶闕告成之禮；雲、亭佇謁，未展升中之儀。此之功德，足以咀嚼百王，網羅千代者矣。然古人有云：「雖休勿休。」良有以也。守初保末，聖哲罕兼。是知業大者易驕，願陛下難之；善始者難終，願陛下易之。
	竊見頃年以來，力役兼總，東有遼海之軍，西有昆丘之役，士馬疲於甲胄，舟車倦於轉輸。且召募役戍，去留懷死生之痛，因風阻浪，人米有漂溺之危。一夫力耕，年無數十之獲；一船致損，則傾覆數百之糧。是猶運有盡之農功，填無窮之巨浪；圖未獲之他眾，喪已成之我軍。雖除兇伐暴，有國常規，然黷武玩兵，先哲所戒。昔秦皇並吞六國，反速危禍之基；晉武奄有三方，翻成覆敗之業。豈非矜功恃大，棄德輕邦，圖利忘害，肆情縱欲？遂使悠悠六合，雖廣不救其亡；嗷嗷黎庶，因弊以成其禍。是知地廣非常安之術，人勞乃易亂之源。願陛下布澤流人，矜弊恤乏，減行役之煩。增雨露之惠。
	妾又聞為政之本，貴在無為。竊見土木之功，不可遂兼。北闕初建，南營翠微，曾未逾時，玉華創制，非惟構架之勞，頗有功力之費。雖復茅茨示約，猶興木石之疲，假使和雇取人，不無煩擾之弊。是以卑宮菲食，聖王之所安；金屋瑤臺，驕主之為麗。故有道之君，以逸逸人；無道之君，以樂樂身。願陛下使之以時，則力不竭矣；用而息之，則心斯悅矣。
	夫珍玩技巧，為喪國之斧斤；珠玉錦繡，實迷心之酖毒。竊見服玩鮮靡，如變化於自然，職貢奇珍，若神仙之所制，雖馳華於季俗，實敗素於淳風。是知漆器非延叛之方，桀造之而人叛；玉杯豈招亡之術，紂用之而國亡。方驗侈麗之源，不可不遏。夫作法於儉，猶恐其奢；作法於奢，何以制後？伏惟陛下，明照未形，智周無際，窮奧秘於麟閣，盡探賾於儒林。千王治亂之蹤，百代安危之跡，興亡衰亂之數，得失成敗之機，固亦包吞心府之中，循環目圍之內，乃宸衷久察，無假一二言焉。惟知之非難，行之不易，志驕於業著，體逸於時安。伏願抑志裁心，慎終成始，削輕過以添重德，擇今是以替前非，則鴻名與日月無窮，盛業與乾坤永泰！
	太宗甚善其言，特加優賜甚厚。

261	貞觀四年，李靖擊突厥頡利，敗之，其部落多來歸降者。詔議安邊之策，中書令溫彥博議：「請於河南處之。準漢建武時，置降匈奴於五原塞下，全其部落，得為捍蔽，又不離其土俗，因而撫之，一則實空虛之地，二則示無猜之心，是含育之道也。」太宗從之。秘書監魏徵曰：「匈奴自古至今，未有如斯之破敗，此是上天剿絕，宗廟神武。且其世寇中國，萬姓冤仇，陛下以其為降，不能誅滅，即宜遣發河北，居其舊土。匈奴人面獸心，非我族類，強必寇盜，弱則卑伏，不顧恩義，其天性也。秦、漢患之者若是，故時發猛將以擊之，收其河南以為郡縣。陛下以內地居之，且今降者幾至十萬，數年之後，滋息過倍，居我肘腋，甫邇王畿，心腹之疾，將為後患，尤不可處以河南也。」溫彥博曰：「天子之於萬物也，天覆地載，有歸我者則必養之。今突厥破除，餘落歸附，陛下不加憐愍，棄而不納，非天地之道，阻四夷之意，臣愚甚謂不可，宜處之河南。所謂死而生之，亡而存之，懷我厚恩，終無叛逆。」魏徵曰：「晉代有魏時，胡部落分居近郡，江統勸逐出塞外，武帝不用其言，數年之後，遂傾瀍、洛。前代覆車，殷鑒不遠。陛下必用彥博言，遣居河南，所謂養獸自遺患也。」彥博又曰：「臣聞聖人之道，無所不通。突厥餘魂，以命歸我，收居內地，教以禮法，選其酋首，遣居宿衛，畏威懷德，何患之有？且光武居南單于於內郡，以為漢藩翰，終於一代，不有叛逆。」又曰：「隋文帝勞兵馬，費倉庫，樹立可汗，令復其國，後孤恩失信，圍煬帝於雁門。今陛下仁厚，從其所欲，河南、河北，任情居住，各有酋長，不相統屬，力散勢分，安能為害？」給事中杜楚客進曰：「北狄人面獸心，難以德懷，易以威服。今令其部落散處河南，逼近中華，久必為患。至如雁門之役，雖是突厥背恩，自由隋主無道。中國以之喪亂，豈得雲興復亡國以致此禍？夷不亂華，前哲明訓，存亡繼絕，列聖通規。臣恐事不師古，難以長久。」太宗竟從其議，自幽州至靈州，置順、祐、化、長四州都督府以處之，其人居長安者近且萬家。
	十三年，太宗幸九成宮。突利可汗弟中郎將阿史那結社率陰結所部，並擁突利子賀羅鶻夜犯御營，事敗，皆捕斬之。太宗自是不直突厥，悔處其部眾於中國，還其舊部於河北，建牙於故定襄城，立李思摩為乙彌泥熟俟利苾可汗以主之。因謂侍臣曰「中國百姓，實天下之根本，四夷之人，乃同枝葉，擾其根本以厚枝葉，而求久安，未之有也。初不納魏徵言，遂覺勞費日甚，幾失久安之道。」

262	貞觀十四年，太宗與使臣議安置突厥之事。中書令溫彥博對曰：「隋文帝，勞兵馬，費倉庫，樹立可汗，令復其國，後遂孤恩失信，圍煬帝於雁門。今陛下仁厚，從其所欲，河南、河北，任情居住，各有酋長，不相統屬，力散勢分，安能為害？」給事中杜楚客進曰：「北狄人面魔心，難以德懷易以威服。今令其部落散處河南，逼近中華，久必為患。至如雁門之役，難是突厥背恩，自由隋主無道，中國以之喪亂豈得云興復亡國以致此禍？夷不亂華，前哲明訓；存亡繼絕，列聖通規。臣恐事不師古，難以長久。」太宗嘉其言，方務懷柔，未之從也。
	自突厥頡利破後，諸部落首領來降者，皆拜將軍中郎將，布列朝廷，五品以上百餘人，殆與朝士相半。惟拓拔不至，又遣招慰之，使者相望於道。涼州都督李大亮以為於事無益，徒費中國，上疏曰：「臣聞欲綏遠者必先安近。中國百姓，天下根本，四夷之人，猶於枝葉，擾其根本以厚枝葉，而求久安，未之有也。自古明王，化中國以信，馭夷狄以權。故《春秋》云：『戎狄豺狼，不可厭也；諸夏親暱，不可棄也。』自陛下君臨區宇，深根固本，人逸兵強，九州殷富，四夷自服。今者招致突厥，雖入提封，臣愚稍覺勞費，未悟其有益也。然河西民庶，鎮御藩夷，州縣蕭條，戶口鮮少，加因隋亂，減耗尤多，突厥未平之前，尚不安業，匈奴微弱以來，始就農畝，若即勞役，恐致防損，以臣愚惑，請停招慰。且謂之荒服者，故臣而不納。是以周室愛民攘狄，竟延八百之齡；秦王輕戰事胡，故四十載而絕滅。漢文養兵靜守，天下安豐；孝武揚威遠略，海內虛耗，雖悔輪臺，追已不及。至於隋室，早得伊吾，兼統鄯善、且末，既得之後，勞費日甚，虛內致外，竟損無益。遠尋秦、漢，近觀隋室，動靜安危，昭然備矣。伊吾雖已臣附，遠在藩磧，民非夏人，地多沙鹵。其自豎立稱藩附庸者，請羈縻受之，使居塞外，必畏威懷德，永為藩臣，蓋行虛惠而收實福矣。近日突厥傾國入朝，既不能俘之江淮，以變其俗，乃置於內地，去京不遠，雖則寬仁之義，亦非久安之計也。每見一人初降，賜物五匹，袍一領，酋長悉授大官，祿厚位尊，理多糜費。以中國之租賦，供積惡之兇虜，其眾益多，非中國之利也。」太宗不納。

263	貞觀十四年，侯君集平高昌之後，太宗欲以其地為州縣。魏徵曰：「陛下初臨天下，高昌王先來朝謁，自後數有商胡稱其遏絕貢獻，加之不禮大國詔使，遂使王誅載加。若罪止文泰，斯亦可矣。未若因撫其民而立其子，所謂伐罪吊民，威德被於遐外，為國之善者也。今若利其土壤以為州縣，常須千餘人鎮守，數年一易。每來往交替，死者十有三四，遣辦衣資，離別親戚。十年之後，隴右空虛，陛下終不得高昌撮穀尺布以助於中國。所謂散有用而事無用，臣未見其可。」太宗不從，竟以其地置西州，仍以西州為安西都護府，每歲調發千餘人防遏其地。黃門侍郎褚遂良亦以為不可，上疏曰：「臣聞古者哲后臨朝，明王創業，必先華夏而後夷狄，廣諸德化，不事遐荒。是以周宣薄伐，至境而反；始皇遠塞，中國分離。陛下誅滅高昌，威加西域，收其鯨鯢，以為州縣。然則王師初發之歲，河西供役之年，飛芻挽粟，十室九空，數郡蕭然，五年不復。陛下每歲遣千餘人而遠事屯戍，終年離別，萬里思歸。去者資裝，自須營辦，既賣菽粟，傾其機杼。經途死亡，復在言外。兼遣罪人，增其防遏，所遣之內，復有逃亡，官司捕捉，為國生事。高昌途路，沙磧千里，冬風冰冽，夏風如焚，行人遇之多死。《易》云『安不忘危，治不忘亂。』設令張掖塵飛，酒泉烽舉，陛下豈能得高昌一人菽粟而及事乎？終須發隴右諸州，星馳電擊。由斯而言，此河西者方於心腹，彼高昌者他人手足，豈得糜費中華，以事無用？陛下平頡利於沙塞，滅吐渾於西海，突厥餘落，為立可汗，葉渾遺萌，更樹君長，復立高昌，非無前例，此所謂有罪而誅之，既服而存之。宜擇高昌可立者，徵給首領，遣還本國，負戴洪恩，長為藩翰。中國不擾，既富且寧，傳之子孫，以貽後代。」疏奏，不納。
	至十六年，西突厥遣兵寇西州，太宗謂侍臣曰：「朕聞西州有警急，雖不足為害，然豈能無憂乎？往者初平高昌，魏徵、褚遂良勸朕立麴文泰子弟，依舊為國，朕竟不用其計，今日方自悔責。昔漢高祖遭平城之圍而賞婁敬，袁紹敗於官渡而誅田豐，朕恆以此二事為誡，寧得忘所言者乎！」

264	貞觀初，太宗謂侍臣曰：「隋煬帝廣造宮室，以肆行幸。自西京至東都，離宮別館，相望道次，乃至並州、涿郡，無不悉然。馳道皆廣數百步，種樹以飾其傍。人力不堪，相聚為賊。逮至末年，尺土一人，非復己有。以此觀之，廣宮室，好行幸，竟有何益？此皆朕耳所聞，目所見，深以自誡。故不敢輕用人力，惟令百姓安靜，不有怨叛而已。」

265	貞觀十一年，太宗幸洛陽宮，泛舟於積翠池，顧謂侍臣曰：「此宮觀臺沼並煬帝所為，所謂驅役生民，窮此雕麗，復不能守此一都，以萬民為慮。好行幸不息，民所不堪。昔詩人云：『何草不黃？何日不行？』『小東大東，杼軸其空。』正謂此也。遂使天下怨叛，身死國滅，今其宮苑盡為我有。隋氏傾覆者，豈惟其君無道，亦由股肱無良。如宇文述、虞世基、裴蘊之徒，居高官，食厚祿，受人委任，惟行諂佞，蔽塞聰明，欲令其國無危，不可得也。」司空長孫無忌奏言：「隋氏之亡，其君則杜塞忠讜之言，臣則茍欲自全，左右有過，初不糾舉，寇盜滋蔓，亦不實陳。據此，即不惟天道，實由君臣不相匡弼。」太宗曰：「朕與卿等承其餘弊，惟須弘道移風，使萬世永賴矣。」

266	貞觀十三年，太宗謂魏徵等曰：「隋煬帝承文帝餘業，海內殷阜，若能常處關中，豈有傾敗？遂不顧百姓，行幸無期，徑往江都，不納董純、崔象等諫諍，身戮國滅，為天下笑。雖復帝祚長短，委以玄天，而福善禍淫，亦由人事。朕每思之，若欲君臣長久，國無危敗，君有違失，臣須極言。朕聞卿等規諫，縱不能當時即從，再三思審，必擇善而用之。」

267	秘書監虞世南以太宗頗好畋獵，上疏諫曰：「臣聞秋獮冬狩，蓋惟恆典；射隼從禽，備乎前誥。伏惟陛下因聽覽之餘辰，順天道以殺伐，將欲摧班碎掌，親御皮軒，窮猛獸之窟穴，盡逸材於林藪。夷兇剪暴，以衛黎元，收革擢羽，用充軍器，舉旗效獲，式遵前古。然黃屋之尊，金輿之貴，八方之所仰德，萬國之所系心，清道而行，猶戒銜橛。斯蓋重慎防微，為社稷也。是以馬卿直諫於前，張昭變色於後，臣誠細微，敢忘斯義？且天弧星罼，所殪已多，頒禽賜獲，皇恩亦溥。伏願時息獵車，且韜長戟，不拒芻蕘之請，降納涓澮之流，袒裼徒搏，任之群下，則貽範百王，永光萬代。」太宗深嘉其言。

268	谷那律為諫議大夫，嘗從太宗出獵，在途遇雨，太宗問曰：「油衣若為得不漏？」對曰：「能以瓦為之，必不漏矣。」意欲太宗弗數游獵，大被嘉納。賜帛五十段，加以金帶。

269	貞觀十四年，太宗幸同州沙苑，親格猛獸，復晨出夜還。特進魏徵奏言：「臣聞《書》美文王不敢盤於游田，《傳》述《虞箴》稱夷、羿以為戒。昔漢文臨峻阪欲馳下，袁盎攬轡曰：『聖主不乘危，不僥幸，今陛下騁六飛，馳不測之山，如有馬驚車敗，陛下縱欲自輕，奈高廟何？』孝武好格猛獸，相如進諫：『力稱烏獲，捷言慶忌，人誠有之，獸亦宜然。猝遇逸材之獸，駭不存之地，雖烏獲、逄蒙之伎不得用，而枯木朽株盡為難矣。雖萬全而無患，然而本非天子所宜。』孝元帝郊泰畤，因留射獵，薛廣德稱：『竊見關東困極，百姓離災。今日撞亡秦之鐘，歌鄭、衛之樂，士卒暴露，從官勞倦，欲安宗廟社稷，何憑河暴虎，未之戒也』？臣竊思此數帝，心豈木石，獨不好馳騁之樂？而割情屈己，從臣下之言者，志存為國，不為身也。臣伏聞車駕近出，親格猛獸，晨往夜還。以萬乘之尊，暗行荒野，踐深林，涉豐草，甚非萬全之計。願陛下割私情之娛，罷格獸之樂，上為宗廟社稷，下慰群寮兆庶。」太宗曰：「昨日之事偶屬塵昏，非故然也，自今深用為誡。」

270	貞觀十四年，冬十月，太宗將幸櫟陽游畋，縣丞劉仁軌以收獲未畢，非人君順動之時，詣行所，上表切諫。太宗遂罷獵，擢拜仁軌新安令。

271	貞觀六年，太宗謂侍臣曰：「朕此見眾議以祥瑞為美事，頻有表賀慶。如朕本心，但使天下太平，家給人足，雖無祥瑞，亦可比德於堯、舜。若百姓不足，夷狄內侵，縱有芝草遍街衢，鳳凰巢苑囿，亦何異於桀、紂？嘗聞後魏時，有郡吏燃連理木，煮白雉肉吃，豈得稱為明主耶？又隋文帝深愛祥瑞，遣秘書監王劭著衣冠，在朝堂對考使焚香，讀《皇隋感瑞經》。舊嘗見傳說此事，實以為可笑。夫為人君，當須至公理天下，以得萬姓之歡心。若堯、舜在上，百姓敬之如天地，愛之如父母，動作興事，人皆樂之，發號施令，人皆悅之，此是大祥瑞也。自此後諸州所有祥瑞，並不用申奏。」


272	貞觀八年，隴右山崩，大蛇屢見，山東及江、淮多大水。太宗以問侍臣，秘書監虞世南對曰：「春秋時，梁山崩，晉侯召伯宗而問焉，對曰：『國主山川，故山崩川竭，君為之不舉樂，降服乘縵，祝幣以禮焉。』粱山，晉所主也。晉侯從之，故得無害。漢文帝元年，齊、楚地二十九山同日崩，水大出，令郡國無來獻，施惠於天下，遠近歡洽，亦不為災。後漢靈帝時，青蛇見御座；晉惠帝時，大蛇長三百步，見齊地，經市入朝。按蛇宜在草野，而入市朝，所以為怪耳。今蛇見山澤，蓋深山大澤必有龍蛇，亦不足怪。又山東之雨，雖則其常，然陰潛過久，恐有冤獄，宜斷省系囚，庶或當天意。且妖不勝德，修德可以銷變。」太宗以為然，因遣使者賑恤饑餒，申理冤訟，多所原宥。

273	貞觀八年，有彗星見於南方，長六丈，經百餘日乃滅。太宗謂侍臣曰：「天見彗星，由朕之不德，政有虧失，是何妖也？」虞世南對曰：「昔齊景公時彗星見，公問晏子。晏子對曰：『公穿池沼畏不深，起臺榭畏不高，行刑罰畏不重，是以天見彗星，為公戒耳！』景公懼而修德，後十六日而星沒。陛下若德政不修，雖麟鳳數見，終是無益。但使朝無闕政，百姓安樂，雖有災變，何損於德？願陛下勿以功高古人而自矜大，勿以太平漸久而自驕逸，若能終始如一，彗見未足為憂。」太宗曰：「吾之理國，良無景公之過。但朕年十八便為經綸王業，北剪劉武周，西平薛舉，東擒竇建德、王世充，二十四而天下定，二十九而居大位，四夷降伏，海內乂安。自謂古來英雄撥亂之主無見及者，頗有自矜之意，此吾之過也。上天見變，良為是乎？秦始皇平六國，隋煬帝富有四海，既驕且逸，一朝而敗，吾亦何得自驕也？言念於此，不覺惕焉震懼！」魏徵進曰：「臣聞自古帝王未有無災變者，但能修德，災變自銷。陛下因有天變，遂能戒懼，反復思量，深自克責，雖有此變，必不為災也。」

274	貞觀十一年，大雨，穀水溢，沖洛城門，入洛陽宮，平地五尺，毀宮寺十九，所漂七百餘家。太宗謂侍臣曰：「朕之不德，皇天降災。將由視聽弗明，刑罰失度，遂使陰陽舛謬，雨水乖常。矜物罪己，載懷憂惕。朕又何情獨甘滋味？可令尚食斷肉料，進蔬食。文武百官各上封事，極言得失。」中書侍郎岑文本上封事曰：
	臣聞開撥亂之業，其功既難；守已成之基，其道不易。故居安思危，所以定其業也；有始有卒，所以崇其基也。今雖億兆乂安，方隅寧謐，既承喪亂之後，又接凋弊之餘，戶口減損尚多，田疇墾闢猶少。覆燾之恩著矣，而瘡痍未復；德教之風被矣，而資產屢空。是以古人譬之種樹，年祀綿遠，則枝葉扶疏；若種之日淺，根本未固，雖壅之以黑墳，暖之以春日，一人搖之，必致枯槁。今之百姓，頗類於此。常加含養，則日就滋息；暫有征役，則隨日凋耗；凋耗既甚，則人不聊生；人不聊生，則怨氣充塞；怨氣充塞，則離叛之心生矣。故帝舜曰：「可愛非君，可畏非民。」孔安國曰：「人以君為命，故可愛。君失道，人叛之，故可畏。」仲尼曰：「君猶舟也，人猶水也。水所以載舟，亦所以覆舟。」是以古之哲王雖休勿休，日慎一日者，良為此也。
	伏惟陛下覽古今之事，察安危之機，上以社稷為重，下以億兆在念。明選舉，慎賞罰，進賢才，退不肖。聞過即改，從諫如流。為善在於不疑，出令期於必信。頤神養性，省游畋之娛；雲奢從儉，減工役之費。務靜方內，而不求闢土；載弓矢，而不忘武備。凡此數者，雖為國之恆道，陛下之所常行。臣之愚昧，惟願陛下思而不怠，則至道之美與三、五比隆，億載之祚與天地長久。雖使桑穀為妖，龍蛇作孽，雉雊於鼎耳，石言於晉地，猶當轉禍為福，變災為祥，況雨水之患，陰陽恆理，豈可謂天譴而系聖心哉？臣聞古人有言：「農夫勞而君子養焉，愚者言而智者擇焉。」輒陳狂瞽，伏待斧鉞。
	太宗深納其言。

275	貞觀五年，太宗謂侍臣曰：「自古帝王亦不能常化，假令內安，必有外擾。當今遠夷率服，百穀豐稔，盜賊不作，內外寧靜。此非朕一人之力，實由公等共相匡輔。然安不忘危，治不忘亂，雖知今日無事，亦須思其終始。常得如此，始是可貴也。」魏徵對曰：「自古已來，元首股肱不能備具，或時君稱聖，臣即不賢，或遇賢臣，即無聖主。今陛下明，所以致治。向若直有賢臣，而君不思化，亦無所益。天下今雖太平，臣等猶未以為喜，惟願陛下居安思危，孜孜不怠耳！」

276	貞觀六年，太宗謂侍臣曰：「自古人君為善者，多不能堅守其事。漢高祖，泗上一亭長耳，初能拯危誅暴，以成帝業，然更延十數年，縱逸之敗，亦不可保。何以知之？孝惠為嫡嗣之重，溫恭仁孝，而高帝惑於愛姬之子，欲行廢立，蕭何、韓信功業既高，蕭既妄系，韓亦濫黜，自餘功臣黥布之輩懼而不安，至於反逆。君臣父子之間悖謬若此，豈非難保之明驗也？朕所以不敢恃天下之安，每思危亡以自戒懼，用保其終。」

277	貞觀九年，太宗謂公卿曰：「朕端拱無為，四夷咸服，豈朕一人之所致，實賴諸公之力耳！當思善始令終，永固鴻業，子子孫孫，遞相輔翼。使豐功厚利施於來葉，令數百年後讀我國史，鴻勛茂業粲然可觀，豈惟稱隆周、炎漢及建武、永平故事而已哉！」房玄齡因進曰：「陛下撝挹之志，推功群下，致理升平，本關聖德，臣下何力之有？惟願陛下有始有卒，則天下永賴。」太宗又曰：「朕觀古先撥亂之主皆年逾四十，惟光武年三十三。但朕年十八便舉兵，年二十四定天下，年二十九升為天子，此則武勝於古也。少從戎旅，不暇讀書，貞觀以來，手不釋卷，知風化之本，見政理之源。行之數年，天下大治而風移俗變，子孝臣忠，此又文過於古也。昔周、秦以降，戎狄內侵，今戎狄稽顙，皆為臣妾，此又懷遠勝古也。此三者，朕何德以堪之？既有此功業，何得不善始慎終耶！」

278	貞觀十二年，太宗謂侍臣曰：「朕讀書見前王善事，皆力行而不倦，其所任用公輩數人，誠以為賢。然致理比於三、五之代，猶為不逮，何也？」魏徵對曰：「今四夷賓服，天下無事，誠曠古所未有。然自古帝王初即位者，皆欲勵精為政，比跡於堯、舜；及其安樂也，則驕奢放逸，莫能終其善。人臣初見任用者，皆欲匡主濟時，追縱於稷、契；及其富貴也，則思茍全官爵，莫能盡其忠節。若使君臣常無懈怠，各保其終，則天下無憂不理，自可超邁前古也。」太宗曰：「誠如卿言。」

279	貞觀十三年，魏徵恐太宗不能克終儉約，近歲頗好奢縱，上疏諫曰：
	臣觀自古帝王受圖定鼎，皆欲傳之萬代，貽厥孫謀。故其垂拱巖廊，布政天下。其語道也，必先淳樸而抑浮華；其論人也，必貴忠良而鄙邪佞；言制度也，則絕奢靡而崇儉約；談物產也，則重穀帛而賤珍奇。然受命之初，皆遵之以成治；稍安之後，多反之而敗俗。其故何哉？豈不以居萬乘之尊，有四海之富，出言而莫己逆，所為而人必從，公道溺於私情，禮節虧於嗜欲故也？語曰：「非知之難，行之為難；非行之難，終之斯難。」所言信矣。
	伏惟陛下年甫弱冠，大拯橫流，削平區宇，肇開帝業。貞觀之初，時方克壯，抑損嗜欲，躬行節儉，內外康寧，遂臻至治。論功則湯、武不足方，語德則堯、舜未為遠。臣自擢居左右，十有餘年，每侍帷幄，屢奉明旨。常許仁義之道，守之而不失；儉約之志，終始而不渝。一言興邦，斯之謂也。德音在耳，敢忘之乎？而頃年以來，稍乖曩志，敦樸之理，漸不克終。謹以所聞，列之於左：
	陛下貞觀之初，無為無欲，清靜之化，遠被遐荒。考之於今，其風漸墜，聽言則遠超於上聖，論事則未逾於中主。何以言之？漢文、晉武俱非上哲，漢文辭千里之馬，晉武焚雉頭之裘。今則求駿馬於萬里，市珍奇於域外，取怪於道路，見輕於戎狄，此其漸不克終一也。
	昔子貢問理人於孔子，孔子曰：「懍乎，若朽索之馭六馬。」子貢曰：「何其畏哉？」子曰：「不以道導之，則吾仇也，若何其無畏？」故《書》曰：「民惟邦本，本固邦寧。」為人上者，奈何不敬？陛下貞觀之始，視人如傷，恤其勤勞，愛民猶子，每存簡約，無所營為。頃年以來，意在奢縱，忽忘卑儉，輕用人力，乃云：「百姓無事則驕逸，勞役則易使。」自古以來，未有由百姓逸樂而致傾敗者也，何有逆畏其驕逸而故欲勞役者哉？恐非興邦之至言，豈安人之長算？此其漸不克終二也。
	陛下貞觀之初，損己以利物，至於今日，縱欲以勞人，卑儉之跡歲改，驕侈之情日異。雖憂人之言不絕於口，而樂身之事實切於心。或時欲有所營，慮人致諫，乃云：「若不為此，不便我身。」人臣之情，何可復爭？此直意在杜諫者之口，豈曰擇善而行者乎？此其漸不克終三也。
	立身成敗，在於所染，蘭芷鮑魚，與之俱化，慎乎所習，不可不思。陛下貞觀之初，砥礪名節，不私於物，惟善是與，親愛君子，疏斥小人。今則不然，輕褻小人，禮重君子。重君子也，敬而遠之；輕小人也，狎而近之。近之則不見其非，遠之則莫知其是。莫知其是，則不間而自疏；不見其非，則有時而自暱。暱近小人，非致理之道；疏遠君子，豈興邦之義？此其漸不克終四也。
	《書》曰：「不作無益害有益，功乃成；不貴異物賤用物，人乃足。犬馬非其土性不畜，珍禽奇獸弗育於國。」陛下貞觀之初，動遵堯、舜，捐金抵璧，反樸還淳。頃年以來，好尚奇異，難得之貨，無遠不臻，珍玩之作，無時能止。上好奢靡而望下敦樸，未之有也。末作滋興，而求豐實，其不可得亦已明矣。此其終不克終五也。
	貞觀之初，求賢如渴，善人所舉，信而任之，取其所長，恆恐不及。近歲以來，由心好惡，或眾善舉而用之，或一人毀而棄之，或積年任而用之，或一朝疑而遠之。夫行有素履，事有成跡，所毀之人，未必可信於所舉，積年之行，不應頓失於一朝。君子之懷，蹈仁義而弘大德；小人之性，好讒佞以為身謀。陛下不審察其根源，而輕為之臧否，是使守道者日疏，干求者日進。所以人思茍免，莫能盡力。此其漸不克終六也。
	陛下初登大位，高居深視，事惟清靜，心無嗜欲，內除畢弋之物，外絕畋獵之源。數載之後，不能固志，雖無十旬之逸，或過三驅之禮。遂使盤游之娛，見譏於百姓，鷹犬之貢，遠及於四夷。或時教習之處，道路遙遠，侵晨而出，入夜方還。以馳騁為歡，莫慮不虞之變，事之不測，其可救乎？此其漸不克終七也。
	孔子曰：「君使臣以禮，臣事君以忠。」然則君之待臣，義不可薄。陛下初踐大位，敬以接下，君恩下流，臣情上達，咸思竭力，心無所隱。頃年以來，多所忽略。或外官充使，奏事入朝，思睹闕庭，將陳所見，欲言則顏色不接，欲請又恩禮不加，間因所短，詰其細過，雖有聰辯之略，莫能申其忠款。而望上下同心，君臣交泰，不亦難乎？此其漸不克終八也。
	傲不可長，欲不可縱，樂不可極，志不可滿。四者，前王所以致福，通賢以為深誡。陛下貞觀之初，孜孜不怠，屈己從人，恆若不足。頃年以來，微有矜放，恃功業之大，意蔑前王，負聖智之明，心輕當代，此傲之長也。欲有所為，皆取遂意，縱或抑情從諫，終是不能忘懷，此欲之縱也。志在嬉游，情無厭倦，雖未全妨政事，不復專心治道，此樂將極也。率土乂安，四夷款服，仍遠勞士馬，問罪遐裔，此志將滿也。親狎者阿旨而不肯言，疏遠者畏威而莫敢諫，積而不已，將虧聖德。此其漸不克終九也。
	昔陶唐、成湯之時，非無災患，而稱其聖德者，以其有始有終，無為無欲，遇災則極其憂勤，時安則不驕不逸故也。貞觀之初，頻年霜旱，畿內戶口並就關外，攜負老幼，來往數年，曾無一戶逃亡、一人怨苦，此誠由識陛下矜育之懷，所以至死無攜貳。頃年已來，疲於徭役，關中之人，勞弊尤甚。雜匠之徒，下日悉留和雇；正兵之輩，上番多別驅使。和市之物不絕於鄉閭，遞送之夫相繼於道路。既有所弊，易為驚擾，脫因水旱，穀麥不收，恐百姓之心，不能如前日之寧帖。此其漸不克終十也。
	臣聞「禍福無門，唯人所召。」「人無釁焉，妖不妄作。」伏惟陛下統天御宇十有三年，道洽寰中，威加海外，年穀豐稔，禮教聿興，比屋喻於可封，菽粟同於水火。暨乎今歲，天災流行。炎氣致旱，乃遠被於郡國；兇醜作孽，忽近起於轂下。夫天何言哉？垂象示誡，斯誠陛下驚懼之辰，憂勤之日也。若見誡而懼，擇善而從，同周文之小心，追殷湯之罪己，前王所以致禮者，勤而行之，今時所以敗德者，思而改之，與物更新，易人視聽，則寶祚無疆，普天幸甚，何禍敗之有乎？然則社稷安危，國家治亂，在於一人而已。當今太平之基，既崇極天之峻；九仞之積，猶虧一簣之功。千載休期，時難再得，明主可為而不為，微臣所以鬱結而長嘆者也。
	臣誠愚鄙，不達事機，略舉所見十條，輒以上聞聖聽。伏願陛下採臣狂瞽之言，參以芻蕘之議，冀千慮一得，袞職有補，則死日生年，甘從斧鉞。
	疏奏，太宗謂徵曰：「人臣事主，順旨甚易，忤情尤難。公作朕耳目股肱，常論思獻納。朕今聞過能改，庶幾克終善事。若違此言，更何顏與公相見？復欲何方以理天下？自得公疏，反復研尋，深覺詞強理直，遂列為屏障，朝夕瞻仰。又尋付史司，冀千載之下識君臣之義。」乃賜徵黃金十斤，廄馬二匹。

280	貞觀十四年，太宗謂侍臣曰：「平定天下，朕雖有其事，守之失圖，功業亦復難保。秦始皇初亦平六國，據有四海，及末年不能善守，實可為誡。公等宜念公忘私，則榮名高位，可以克終其美。」魏徵對曰：「臣聞之，戰勝易，守勝難。陛下深思遠慮，安不忘危，功業既彰，德教復洽，恆以此為政，宗社無由傾敗矣。」

281	貞觀十六年，太宗問魏徵曰：「觀近古帝王有傳位十代者，有一代兩代者，亦有身得身失者。朕所以常懷憂懼，或恐撫養生民不得其所，或恐心生驕逸，喜怒過度。然不自知，卿可為朕言之，當以為楷則。」徵對曰：「嗜欲喜怒之情，賢愚皆同。賢者能節之，不使過度，愚者縱之，多至失所。陛下聖德玄遠，居安思危，伏願陛下常能自制，以保克終之美，則萬代永賴。」